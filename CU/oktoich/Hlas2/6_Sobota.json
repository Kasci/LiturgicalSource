{
    "V": {
        "HV": [
            {"PODOBEN": "Є҆гда̀ ѿ дре́ва тѧ̀:", "TEXT": "Пло́ть предаю́ще ра́намъ и҆ горча́йшыѧ мꙋ̑ки терпѧ́ще, и҆ нꙋ́жнꙋю сме́рть мч҃нцы всехва́льнїи, и҆ мꙋчи́телей посрами́сте, и҆ чє́сти ідѡльскїѧ вои́стиннꙋ потреби́ли є҆стѐ, хрⷭ҇та̀ проповѣ́дающе є҆ди́наго бг҃а и҆ влⷣкꙋ: є҆мꙋ́же со а҆гг҃льскими ли́ки, вѣнцено́сцы сла́внїи, предстоитѐ."},
            {"TEXT": "Пло́ть предаю́ще ра́намъ и҆ горча́йшыѧ мꙋ̑ки терпѧ́ще, и҆ нꙋ́жнꙋю сме́рть мч҃нцы всехва́льнїи, и҆ мꙋчи́телей посрами́сте, и҆ чє́сти ідѡльскїѧ вои́стиннꙋ потреби́ли є҆стѐ, хрⷭ҇та̀ проповѣ́дающе є҆ди́наго бг҃а и҆ влⷣкꙋ: є҆мꙋ́же со а҆гг҃льскими ли́ки, вѣнцено́сцы сла́внїи, предстоитѐ."},
            {"TEXT": "Сло́ва ꙗвльшагѡсѧ на землѝ, проповѣ̑дницы ꙗ҆ви́стесѧ бж҃е́ственнїи, и҆ бл҃гоче́стїю всѣ́хъ наꙋчи́сте, и҆ правосла́вное бж҃е́ственныхъ слове́съ и҆зло́жше, имиже єресь дале́че ѿгна́сте ѿ цр҃кве хрⷭ҇то́вы. тѣ́мже во ѻ҆би́тєли при́снѡ живꙋ́щыѧ, ꙗкѡ сщ҃еннодѣ́йственницы трⷪ҇цы, всѣ́хъ введи́те бл҃же́ннїи."},
            {"TEXT": "Иже земны̑ѧ сла̑сти не возлюби́вше стрⷭ҇тоте́рпцы, нбⷭ҇нымъ благи̑мъ сподо́бишасѧ, и҆ а҆гг҃лѡмъ согра́ждане бы́ша: гдⷭ҇и, мл҃твами ихъ поми́лꙋй, и҆ сп҃сѝ на́съ."},
            {"TEXT": "Ст҃ы̑мъ мч҃нкѡмъ молѧ́щымсѧ ѡ҆ на́съ, и҆ хрⷭ҇та̀ пою́щымъ, всѧ́ка пре́лесть преста̀, и҆ человѣ́ческїй ро́дъ вѣ́рою сп҃са́етсѧ."},
            {"TEXT": "Ли́цы мч҃нчестїи проти́вишасѧ мꙋчи́телємъ, глаго́люще: мы̀ во́инствꙋемъ цр҃ю̀ си́ламъ: а҆ще и҆ ѻ҆гню̀ и҆ мꙋ́камъ предадитѐ на́съ, не ѿмета́емсѧ трⷪ҇ческїѧ си́лы."}
        ],
        "HV_B": {"TITLE": "Бг҃оро́диченъ", "TEXT": "Пре́йде сѣ́нь зако́ннаѧ, бл҃года́ти прише́дши: ꙗкоже бо кꙋпина̀ не сгара́ше ѡ҆палѧ́ема, та́кѡ дв҃а родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀ ѻгненнагѡ, пра́ведное возсїѧ̀ сл҃нце: вмѣ́стѡ мѡѷсе́а, хрⷭ҇то́съ, сп҃се́нїе дꙋ́шъ на́шихъ."},
        "S": [
            {"TEXT": "Ве́лїѧ сла́ва, юже стѧжа́сте ст҃і́и вѣ́рою: не то́кмѡ бо въ страда́нїихъ врага̀ побѣди́ли є҆стѐ, но и҆ по сме́рти дꙋ́хи прого́ните, недꙋ̑жныѧ и҆сцѣлѧ́ете, дꙋ́шъ и҆ тѣле́съ вра́чеве: моли́тесѧ ко гдⷭ҇ꙋ, поми́ловатисѧ дꙋша́мъ на́шымъ."},
            {"TITLE": "Ме́ртвенъ", "TEXT": "Ꙗкѡ цвѣ́тъ ѹ҆вѧда́етъ, и҆ ꙗкѡ сѣ́нь ми́мѡ грѧде́тъ, и҆ разрꙋша́етсѧ всѧ́къ человѣ́къ: па́ки же гласѧ́щей трꙋбѣ̀, ме́ртвїи ꙗкѡ въ трꙋ́сѣ всѝ воста́нꙋтъ ко твоемꙋ̀ срѣ́тенїю, хрⷭ҇тѐ бж҃е. тогда̀ влⷣко, ихже преста́вилъ є҆сѝ ѿ на́съ, во ст҃ы́хъ твои́хъ ѹ҆чинѝ кро́вѣхъ дꙋ́хи ра̑бъ твои́хъ."},
            {"TITLE": "Ме́ртвенъ", "TEXT": "Ѹ҆вы̀ мнѣ̀, коли́къ по́двигъ имать дꙋша̀ разлꙋча́ющисѧ ѿ тѣлесѐ! ѹ҆вы̀ мнѣ̀, тогда̀ коли́кѡ слези́тъ, и҆ нѣ́сть иже поми́лꙋетъ ю! ко а҆гг҃лѡмъ ѻчи возводѧ́щи, бездѣ́льнѡ мо́литсѧ: къ человѣ́кѡмъ рꙋ́цѣ простира́ющи, и҆ не имать помога́ющагѡ. тѣ́мже, возлю́блєннаѧ моѧ̑ бра́тїе, разꙋмѣ́вше кра́ткꙋю на́шꙋ жи́знь, преста́влєннымъ поко́ѧ ѿ хрⷭ҇та̀ про́симъ, и҆ дꙋша́мъ на́шымъ ве́лїю млⷭ҇ть."}
        ],
        "S_B": {"TITLE": "Бг҃оро́диченъ", "TEXT": "Сп҃сѝ ѿ бѣ́дъ рабы̑ твоѧ̑ бцⷣе дв҃о, ꙗкѡ всѝ по бз҃ѣ къ тебѣ̀ прибѣга́емъ, ꙗкѡ къ нерꙋши́мѣй стѣнѣ̀ и҆ предста́тельствꙋ."}
    },
    "P": {
        "1": [
            {"TITLE": "І҆рмо́съ", "TEXT": "Грѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗже и҆зведѐ и҆з̾ рабо́ты є҆гѵ́петскїѧ: ꙗкѡ просла́висѧ."},
            {"TEXT": "Жи́зни и҆сто́чникъ є҆сѝ, дв҃о мт҃и чⷭ҇таѧ, нача́льника и҆ гдⷭ҇а ро́ждши, жи́знь всѧ́ческихъ, ѡ҆роша́ющи вѣ́рою славосло́вѧщыѧ тѧ̀."},
            {"TEXT": "Тѧ̀ ѹ҆твержде́нїе и҆ предста́тельницꙋ ѡ҆бога́щшесѧ имамы, иже бцⷣꙋ пречⷭ҇таѧ и҆сповѣ́дающїи тѧ̀, ѿ треволне́нїѧ житїѧ̀ всенепоро́чнаѧ дв҃о сп҃са́емсѧ."},
            {"TEXT": "Ꙗже и҆сто́чникъ безсме́ртїѧ ро́ждши, ѹ҆ѧ́звленаго мѧ̀ страстьмѝ ѻ҆трокови́це и҆сцѣлѝ и҆ ѻ҆гнѧ̀ вѣ́чнагѡ и҆схитѝ, є҆ди́на бг҃обл҃года́тнаѧ."},
            {"TEXT": "Ꙗже вѣ̑рнымъ прибѣ́жище приснодв҃о, держа́внаѧ по́мощь притека́ющымъ тѝ, ѿ всѧ́кїѧ нꙋ́жды и҆ вре́да сопроти́внагѡ на́съ сп҃сѝ."}
        ],
        "3": [
            {"TITLE": "І҆рмо́съ", "TEXT": "Ѹ҆твердѝ на́съ въ тебѣ̀ гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀."},
            {"TEXT": "Златꙋ́ю ꙗкѡ вои́стиннꙋ кади́льницꙋ, и҆ ста́мнꙋ ма́нны, и҆ бж҃е́ственнꙋю го́рꙋ, и҆ пала́тꙋ прекра́снꙋ бж҃їю, тѧ̀ дв҃о и҆менꙋ́емъ."},
            {"TEXT": "Цр҃ковь, и҆ сщ҃е́нное жили́ще сло́ва сꙋ́щи бцⷣе, прегрѣше́нїй ѡ҆чище́нїе бꙋ́ди мнѣ̀ при́снѡ, прест҃а́ѧ дв҃о."},
            {"TEXT": "Ни ѧ҆зы́къ зе́мленъ, ни ѹмъ безпло́тныхъ, возмо́жетъ ржⷭ҇тво̀ твоѐ сказа́ти: па́че є҆стества́ бо и҆ смы́сла, бцⷣе, зижди́телѧ родила̀ є҆сѝ."},
            {"TEXT": "Ѹ҆твержде́нїе бꙋ́ди и҆ прибѣ́жище и҆ покро́въ, дв҃о бг҃ороди́тельнице, вѣ́рою къ тебѣ̀ прибѣга́ющымъ, и҆ бж҃їю тѧ̀ мт҃рь и҆сповѣ́дающымъ."}
        ],
        "4": [
            {"TITLE": "І҆рмо́съ", "TEXT": "Ѹ҆слы́шахъ гдⷭ҇и, сла́вное твоѐ смотре́нїе, и҆ просла́вихъ чл҃вѣколю́бче, непостижи́мꙋю твою̀ си́лꙋ."},
            {"TEXT": "Тѧ̀ бцⷣе стѧжа́хомъ хрⷭ҇тїа́не по́мощь ве́лїю, ѿ лю́тыхъ бѣ́дъ на́съ и҆схитѝ."},
            {"TEXT": "Неискꙋсобра́чнаѧ влⷣчце, ꙗже бг҃а во ѹ҆тро́бѣ заче́нши, напа́стей и҆ печа́лей всѣ́хъ на́съ и҆зба́ви."},
            {"TEXT": "Непобѣди́мꙋю стѣ́нꙋ тѧ̀, и҆ держа́внꙋю наде́ждꙋ бцⷣе, вѣ́рнїи стѧжа́хомъ въ напа́стехъ чⷭ҇таѧ."},
            {"TEXT": "Мл҃твꙋ твою̀ влⷣчце, ꙗкѡ тве́рдъ степе́нь стѧжа́вше, разли́чныхъ скорбе́й и҆збавлѧ́емсѧ."}
        ],
        "5": [
            {"TITLE": "І҆рмо́съ", "TEXT": "Свѣ́та пода́телю, и҆ вѣкѡ́въ тво́рче гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебѐ и҆но́гѡ бг҃а не зна́емъ."},
            {"TEXT": "Воплоще́нна и҆з̾ тебѐ, бг҃ороди́тельнице, вѣ́рнїи позна́хомъ, без̾ сѣ́мене сн҃а рожде́нна, бг҃а истинна, и҆ чл҃вѣ́ка є҆стество́мъ: тѣ́мже тѧ̀ сла́вимъ."},
            {"TEXT": "Под̾ кро́въ тво́й и҆ застꙋпле́нїе, пречⷭ҇таѧ, вѣ́рнїи всегда̀ прибѣга́юще вѣ́рою, и҆збавлѧ́емсѧ тобо́ю бцⷣе, всѧ́кагѡ тѧ́жкагѡ наше́ствїѧ."},
            {"TEXT": "Изба́ви на́съ ѿ напа́стей, и҆ бꙋ́ри помышле́нїй, пречⷭ҇таѧ, всѧ́кагѡ гнѣ́ва, всѧ́кагѡ грѣха̀, гла́да же и҆ гꙋби́тельства, и҆ вѣ́чнагѡ, дв҃о, мꙋче́нїѧ."},
            {"TEXT": "Застꙋ́пница на́ша и҆ сп҃се́нїе и҆ наде́жда влⷣчце, хрⷭ҇тїа́нъ сꙋ́щи, сп҃сѝ любо́вїю тѧ̀ при́снѡ вѣ́рнѡ воспѣва́ющихъ, дв҃о всепѣ́таѧ."}
        ],
        "6": [
            {"TITLE": "І҆рмо́съ", "TEXT": "Въ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ."},
            {"TEXT": "Иже во́лею всѧ̑ содѣва́ѧй, въ ложесна̀ неискꙋсобра́чныѧ во́лею всели́всѧ, тле́ю болѧ́щыѧ нетлѣ́нїемъ ѡ҆богати́въ, ꙗкѡ млⷭ҇рдъ."},
            {"TEXT": "Вы́шша вы́шнихъ си́лъ, и҆ ст҃ѣ́йша є҆сѝ всенепоро́чнаѧ, па́че є҆стества̀ вмѣ́щши невмѣсти́мое сло́во въ ложесна̀ твоѧ̑."},
            {"TEXT": "На пꙋтѝ житїѧ̀ заблꙋжде́ннаго мѧ̀, и҆ безпꙋ́тїемъ ча́стѡ па́дающа во грѣсѣ́хъ, влⷣчце, къ покаѧ́нїѧ стезѧ́мъ наста́ви."},
            {"TEXT": "Не пре́зри чⷭ҇таѧ мольбы̑ на́шѧ, на тѧ̀ поло́жшихъ наде́ждꙋ ра̑бъ твои́хъ: прибѣ́жище бо влⷣчце, и҆ дꙋша́мъ ѡ҆чище́нїе є҆сѝ."}
        ],
        "S": [
            {"TEXT": "Сло́во без̾ сѣ́мене зачала̀ є҆сѝ, сн҃а же є҆ди́наго хрⷭ҇та̀ родила̀ є҆сѝ: ты́ бо родѝ но́во ѻ҆троча̀ зижди́телѧ твоего̀. тѣ́мъ тѧ̀ бцⷣе, велича́емъ."}
        ],
        "7": [
            {"TITLE": "І҆рмо́съ", "TEXT": "Ѡбразꙋ злато́мꙋ на по́лѣ деи́рѣ слꙋжи́мꙋ, трїѐ твоѝ ѻтроцы небрего́ша безбо́жнагѡ велѣ́нїѧ: посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ."},
            {"TEXT": "Ѻ̑ц҃ꙋ̀ соесте́ственна разꙋ́мнаго сн҃а, си́лою дх҃а прест҃а́гѡ воплоти́ла є҆сѝ бг҃обл҃года́тнаѧ влⷣчце. сего̀ ѹбѡ непреста́ннѡ молѝ, ѹ҆ще́дрити пою́щыѧ: бл҃гослове́ннаѧ, ꙗже бг҃а пло́тїю ро́ждшаѧ."},
            {"TEXT": "Дв҃о чⷭ҇таѧ, неискꙋсобра́чнаѧ, ст҃а́ѧ бл҃гослове́ннаѧ, па́дающихъ и҆справле́нїе, согрѣша́ющихъ и҆збавле́нїе: сп҃си́ мѧ блꙋ́днаго, сп҃сѝ, сн҃ꙋ твоемꙋ̀ зовꙋ́ща: бл҃гослове́ннаѧ, ꙗже бг҃а пло́тїю ро́ждшаѧ."},
            {"TEXT": "Приста́нище тве́рдо, предста́тельница стра́шна, и҆ стѣна̀ неѡбори́ма, въ нꙋ́ждахъ бѣ́дствꙋющымъ, и҆ ѡ҆бꙋрева́ємымъ въ печа́ли, и҆ ꙗже къ сн҃ꙋ твоемꙋ̀ мл҃твами, бцⷣе сꙋ́щи, ѿ многоѡбра́зныхъ и҆скꙋше́нїй сп҃сѝ рабы̑ твоѧ̑."},
            {"TEXT": "Ꙗже є҆ди́но ѹ҆пова́нїе, и҆ по́мощь вѣ́рныхъ бг҃ороди́тельнице, потщи́сѧ помощѝ рабѡ́мъ твои̑мъ, погрꙋжа́ємымъ скорбьмѝ, ѿвсю́дꙋ недоꙋмѣ́ємымъ, и҆ въ болѣ́знехъ сꙋ́щымъ, и҆ прибѣга́ющымъ къ тебѣ̀ любо́вїю дꙋшѝ."}
        ],
        "8": [
            {"TITLE": "І҆рмо́съ", "TEXT": "Въ пе́щь ѻгненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗкѡ гдⷭ҇а, и҆ превозноси́те во всѧ̑ вѣ́ки."},
            {"TEXT": "Живы́й сꙋ́щїй и҆сто́чникъ, ꙗкѡ во́дꙋ жи́зни ро́ждши, дꙋ́шꙋ мою̀ и҆ста́ѧвшꙋю грѣха̀ пла́менемъ, дв҃о бцⷣе, ѡ҆росѝ, да тѧ̀ сла́влю во всѧ̑ вѣ́ки."},
            {"TEXT": "Ѹ҆мерщвле́нныхъ, и҆ къ пе́рсти сме́ртнѣй и҆ тлѣ́ннѣй сведе́нныхъ, возста́вила є҆сѝ є҆ди́на, нача́льника жи́зни ро́ждши хрⷭ҇та̀ бг҃а на́шего, влⷣчце дв҃о чⷭ҇таѧ и҆ бл҃гослове́ннаѧ."},
            {"TEXT": "Изба́ви мѧ̀ влⷣчце чⷭ҇таѧ, вѣ́чнагѡ ѻ҆гнѧ̀ и҆ ѡ҆сꙋжде́нїѧ, и҆ и҆зми́ мѧ ѿ человѣ̑къ ѕлотворѧ́щихъ, и҆ ищꙋщихъ запѧ́ти мнѣ̀: ꙗкѡ да ѹ҆бл҃жа́ю тѧ̀ при́снѡ, юже всѧ̀ тва́рь бж҃е́ственнѣ ѹ҆бл҃жа́етъ."},
            {"TEXT": "Въ подо́бїи пло́ти пребж҃е́ственный и҆з̾ тебѐ ви́дѣнъ бы́сть, чⷭ҇таѧ дв҃о: є҆го́же непреста́ннѡ молѝ, поми́ловати на́съ въ ѕло́бѣ живꙋ́щихъ, и҆ трепе́щꙋщихъ вѣ́чнꙋющагѡ мꙋче́нїѧ."}
        ],
        "9": [
            {"TITLE": "І҆рмо́съ", "TEXT": "Ѿ бг҃а бг҃а сло́ва, неизрече́нною мꙋ́дростїю, прише́дшаго ѡ҆бнови́ти а҆да́ма, ꙗдїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ."},
            {"TEXT": "Чл҃вѣколю́бїѧ бж҃е́ственнагѡ сподо́би мѧ̀ ѻ҆трокови́це, ꙗже є҆ди́на чл҃вѣколю́бца бг҃а пло́ть ѿ тебѐ взаимова́вша, и҆ неизглаго́ланнѡ ро́ждшаѧ, и҆зба́ви мѧ̀ бꙋ́дꙋщагѡ пла́мене, и҆ мꙋ́ки всѧ́кїѧ, любо́вїю тѧ̀ сла́вѧщаго."},
            {"TEXT": "Ꙗкѡ крѣ́пкꙋю застꙋ́пницꙋ, ꙗкѡ наде́ждꙋ и҆ стѣ́нꙋ и҆ ѡ҆снова́нїе, и҆ покро́въ тве́рдъ, и҆ непобѣди́мо ѹ҆твержде́нїе, и҆ небꙋ́рно приста́нище, и҆ є҆динодержа́вное прибѣ́жище стѧжа́вше тѧ̀ всѝ сп҃са́емсѧ препѣ́таѧ."},
            {"TEXT": "Дѣтороди́тельнице дв҃о, дꙋшѝ моеѧ̀ ѻблаки ѿженѝ: и҆ пода́й чи́стѡ ѹ҆зрѣ́ти влⷣчце, сп҃си́тельнꙋю добро́тꙋ, возсїѧ́вшꙋю неизглаго́ланнѡ и҆з̾ твоеѧ̀ прест҃ы́ѧ ѹ҆тро́бы, во свѣ́тъ ꙗ҆зы́кѡвъ препѣ́таѧ."},
            {"TEXT": "Свѣ́тъ ро́ждшаѧ бж҃е́ственный, мно́гими страстьмѝ наведе́нїѧ помраче́нное се́рдце моѐ, и҆ пѡ́мыслъ ѡ҆чꙋжда́ющихъ, просвѣтѝ ѻ҆трокови́це, ка́плю мѝ подаю́щи при́снѡ сле́зъ, сквє́рны грѣха̀ дв҃о, ѡ҆чища́ющꙋю мѝ."}
        ]
    },
    "U": {
        "S1": [
            {"TEXT": "Тебѐ ѡ҆дѣва́ющаго нб҃о ѻ҆́блаки и҆мꙋ́ще ст҃і́и ѡ҆дѣѧ́нїе въ мі́рѣ, мꙋ̑ки ѿ беззакѡ́нникъ претерпѣ́ша, и҆ пре́лесть і҆́дѡльскꙋю ᲂу҆праздни́ша. тѣ́хъ мл҃твами и҆ на́съ свободѝ сп҃се ѿ неви́димагѡ врага̀, и҆ сп҃сѝ на́съ."},
            {"TEXT": "А҆пⷭ҇ли, мч҃нцы и҆ прⷪ҇ро́цы, ст҃и́телїе, прпⷣбнїи и҆ пра́веднїи, до́брѣ по́двигъ соверши́вшїи, и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆ на́съ того̀ ꙗ҆́кѡ бл҃га моли́те, сп҃сти́сѧ, мо́лимсѧ, дꙋша́мъ на́шымъ."},
            {"PODOBEN": "Млⷭ҇рдїѧ сꙋ́щи:", "TEXT": "И҆́же ме́ртвыми и҆ живы́ми ꙗ҆́кѡ бг҃ъ ѡ҆блада́ѧй всѣ́ми, вла́стїю животода́вче, прїимѝ моле́нїе ра̑бъ твои́хъ: покажѝ твоѐ млⷭ҇рдїе чл҃вѣколю́бче, и҆ пода́ждь ѡ҆ставле́нїе дꙋша́мъ, ꙗ҆̀же преста́вилъ є҆сѝ наде́ждею въ тѧ̀, бл҃гоꙋтро́бїѧ ра́ди ꙗ҆́кѡ бл҃гъ."}
        ],
        "S1_B": {"TITLE": "Бг҃оро́диченъ", "TEXT": "Всѧ̑ па́че смы́сла, всѧ̑ пресла̑внаѧ твоѧ̑ бцⷣе, та̑инства, чистотѣ̀ запеча́танной и҆ дв҃ствꙋ храни́мꙋ, мт҃и позна́ласѧ є҆сѝ нело́жна, бг҃а ро́ждши и҆́стиннаго: того̀ молѝ сп҃сти́сѧ дꙋша́мъ на́шымъ."},
        "S2": [
            {"TEXT": "И҆́же просвѣти́вый ст҃ы̑ѧ твоѧ̑ па́че зла́та, и҆ просла́вивый прпⷣбныѧ твоѧ̑ ꙗ҆́кѡ бл҃гъ, ѿ ни́хже ᲂу҆моле́нъ быва́ѧ, хрⷭ҇тѐ бж҃е, жи́знь на́шꙋ ᲂу҆мирѝ, ꙗ҆́кѡ чл҃вѣколю́бецъ, и҆ мл҃твꙋ и҆спра́ви ꙗ҆́кѡ кади́ло, є҆ди́не во ст҃ы́хъ почива́ѧй."},
            {"TEXT": "Стрⷭ҇тоте́рпцы гдⷭ҇ни, бл҃же́нна землѧ̀ напи́вшаѧсѧ крове́й ва́шихъ, и҆ ст҃и хра́мы прїе́мшїи тѣлеса̀ ва̑ша: на сꙋди́щи бо врага̀ ѡ҆бличи́сте, и҆ хрⷭ҇та̀ со дерзнове́нїемъ проповѣ́дасте. того̀ ꙗ҆́кѡ бл҃га моли́те сп҃стѝ, мо́лимсѧ, дꙋ́шы на́шѧ."},
            {"TEXT": "Помѧнѝ гдⷭ҇и, ꙗ҆́кѡ бл҃гъ, дꙋ́шы ра̑бъ твои́хъ, и҆ є҆ли̑ка въ житїѝ согрѣши́ша, простѝ, никто́же бо безгрѣ́шенъ, то́кмѡ ты̀ могі́й и҆ преста́влєннымъ да́ти поко́й."}
        ],
        "S2_B": {"TITLE": "Бг҃оро́диченъ", "TEXT": "Бцⷣе дв҃о мр҃і́е, ро́ждшаѧ хрⷭ҇та̀ и҆зба́вителѧ и҆ сп҃са, моли́сѧ тогѡ̀ бл҃госты́ни, со а҆пⷭ҇лы и҆ мч҃нки, и҆ прⷪ҇рѡ́ки, съ прпⷣбными же и҆ сщ҃енномч҃нки, ѡ҆чище́нїе грѣхѡ́въ дарова́ти на́мъ, и҆ ве́лїю млⷭ҇ть."},
        "K": {
            "P1": {
                "1": [
                    {"TITLE": "І҆рмо́съ", "TEXT": "Мѡѷсе́йскꙋю пѣ́снь воспрїи́мши, возопі́й дꙋшѐ: помо́щникъ и҆ покрови́тель бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀."},
                    {"TEXT": "И҆згна̑нїѧ лю̑таѧ, и҆ ᲂу҆ранє́нїѧ ѕѣ̑льнаѧ, терпѣли́внѡ под̾ѧ́сте страда́льцы, всѧ́кꙋю пре́лесть ѿ конє́цъ си́лою бж҃е́ственною ѿгна́сте."},
                    {"TEXT": "Ст҃и́телємъ: Бж҃їи слꙋжи́телїе, и҆ ст҃и́телїе, свѣ́томъ мы́сленнымъ ѡ҆блиста́юще ꙗ҆́вѣ, къ свѣ́тꙋ бл҃гоче́стїѧ наста́виша всѣ́хъ бл҃гочести́выхъ и҆сполнє́нїѧ."},
                    {"TEXT": "Прпⷣбнымъ: Го́рдый ᲂу҆́мъ смири́вше прпⷣбнїи, къ до́брѣй землѝ преидо́сте: возне́сшесѧ же бж҃е́ственными ѡ҆́бразы, и҆ всѣ̑мъ смирє́ннымъ помога́ете при́снѡ."},
                    {"TITLE": "Поко́инъ", "TEXT": "Сла́ва, Поко́инъ: Свѣтлѣ́йшагѡ свѣ́та, и҆ вѣ́чнагѡ весе́лїѧ, ꙗ҆вѝ прича́стники ꙗ҆́кѡ бг҃ъ, ꙗ҆̀же преста́вилъ є҆сѝ ѿ привре́менныхъ, рабы̑ твоѧ̑ вѣ̑рныѧ, пребл҃гі́й бж҃е на́шъ."},
                    {"TITLE": "Бг҃оро́диченъ", "TEXT": "Поще́нїемъ крѣ́пкѡ подви́гшесѧ, и҆ терпѣли́внѡ низложи́ша врага̀ честны̑ѧ жєны̀, тебѣ̀ бг҃ороди́тельнице предстоѧ́тъ ра́дꙋющесѧ."}
                ],
                "2": [
                    {"TITLE": "І҆рмо́съ", "TEXT": "Непроходи́мое волнѧ́щеесѧ мо́ре, бж҃їимъ свои́мъ велѣ́нїемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀ і҆и҃льтєскїѧ лю́ди наста́вльшемꙋ, гдⷭ҇еви пои́мъ, сла́внѡ бо просла́висѧ."},
                    {"TEXT": "Сме́ртїю твое́ю попра́въ сме́рть, бж҃е́ственныѧ жи́зни и҆сточи́лъ є҆сѝ присносꙋ́щїе: є҆́же пода́ждь бл҃же дꙋша́мъ ᲂу҆со́пшихъ, мч҃нкъ твои́хъ мольба́ми, ѡ҆ставле́нїе прегрѣше́нїй да́рꙋѧ."},
                    {"TEXT": "И҆́же бога́тꙋю млⷭ҇ть при́снѡ и҆сточа́ѧ, бл҃гоче́стнѡ при́снѡ прїе́млющымъ тѧ̀, въ домꙋ̀ твое́мъ хрⷭ҇тѐ, въ ди́внѣй твое́й ски́нїи, мѣ́сто ѡ҆слабле́нїѧ пода́ждь влⷣко рабѡ́мъ твои̑мъ, ꙗ҆́кѡ бл҃гоꙋтро́бенъ."},
                    {"TEXT": "Крѣпча́йшїй на сме́рть бы́лъ є҆сѝ хрⷭ҇тѐ: тѣ́мже тꙋ̀ свѧза́въ, на́съ и҆зба́вилъ є҆сѝ, и҆ ны́нѣ и҆зба́ви ѿ сеѧ̀ тлѣ́нїѧ ᲂу҆со́пшыѧ, ꙗ҆́кѡ бл҃гъ, и҆ твоегѡ̀ сїѧ́нїѧ прича́стїе да́рꙋй."},
                    {"TEXT": "Оу҆тве́рждши коле́блемый ᲂу҆́мъ мо́й, мт҃и бж҃їѧ, ᲂу҆крѣпѝ бж҃е́ственными повелѣ́ньми, ро́ждшагѡсѧ и҆з̾ твоегѡ̀ ѡ҆сщ҃е́ннагѡ чре́ва, и҆ ᲂу҆праздни́вшагѡ влⷣчце а҆́дово мра́чное ца́рство."}
                ]
            },
            "P3": {
                "1": [
                    {"TITLE": "І҆рмо́съ", "TEXT": "Непло́дствовавшїй мо́й ᲂу҆́мъ, плодоно́сенъ бж҃е покажѝ мѝ, дѣ́лателю до́брыхъ, насади́телю бл҃ги́хъ, бл҃гоꙋтро́бїемъ твои́мъ."},
                    {"TEXT": "Разже́гшесѧ ѻ҆гне́мъ любвѐ хрⷭ҇то́вы, ѽ стрⷭ҇тоте́рпцы, мꙋ́къ разжжє́нїѧ ᲂу҆гаси́сте, ѡ҆роше́нїемъ вседѣ́телѧ дх҃а."},
                    {"TEXT": "Ст҃ѣ́йшїи хрⷭ҇тѡ́вы ст҃и́телїе, и҆ честні́и преподо́бныхъ собо́ри, ѡ҆ всѣ́хъ на́съ чл҃вѣколю́бца бг҃а ᲂу҆моли́те."},
                    {"TEXT": "Сщ҃е́ннѣйшїй ли́къ бж҃е́ственныхъ прⷪ҇рѡ́къ возвели́чисѧ, и҆ же́нъ мно́жество пострада́вшихъ крѣ́пкѡ, сла́вꙋ ᲂу҆лꙋчи́ша."},
                    {"TEXT": "Оу҆мертви́всѧ хрⷭ҇тѐ на крⷭ҇тѣ̀, дарова́лъ є҆сѝ ᲂу҆ме́ршымъ безсме́ртїе: є҆гѡ́же ᲂу҆лꙋчи́ти сподо́би, къ тебѣ̀ ѿше́дшыѧ вѣ́рою."},
                    {"TEXT": "Со всѣ́ми прⷪ҇рѡ́ки, и҆ жена́ми сщ҃е́нными, ны́нѣ прилѣ́жнѡ бг҃а молѝ дв҃о ро́ждшагосѧ и҆з̾ тебѐ, ᲂу҆ще́дрити на́съ."}
                ],
                "2": [
                    {"TITLE": "І҆рмо́съ", "TEXT": "На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́ бо сѧ дꙋ́хъ мо́й, внегда̀ пѣ́ти: нѣ́сть ст҃ъ, ꙗкоже бг҃ъ на́шъ, и҆ нѣ́сть пра́веденъ, па́че тебѐ гдⷭ҇и."},
                    {"TEXT": "Твоеѧ̀ красоты̀ сїѧ́нїемъ ѡ҆зари́тисѧ въ вѣ́рѣ ᲂу҆со́пшымъ бл҃говолѝ, съ мч҃нки твои́ми, и҆́же бога́тый въ млⷭ҇ти: ты́ бо є҆сѝ бг҃ъ на́шъ, и҆ нѣ́сть пра́веденъ па́че тебѐ гдⷭ҇и."},
                    {"TEXT": "На мѣ́стѣ прохлажде́нїѧ, въ нѣ́дрѣхъ а҆враа́мовыхъ, и҆збра́ннагѡ твоегѡ̀, сподо́би водворѧ́тисѧ рабѡ́мъ твои̑мъ, ꙗ҆́кѡ ще́дръ, тебѣ̀ вопїю́щымъ: ты́ бо є҆сѝ бг҃ъ на́шъ, и҆ нѣ́сть пра́веденъ па́че тебѐ гдⷭ҇и."},
                    {"TEXT": "Въ черто́зѣхъ нбⷭ҇ныхъ водворѧ́тисѧ, съ мꙋ́дрыми дѣ́вами совше́дшими влⷣко, прїимѝ рабы̑ твоѧ̑ свѣщено́сцы, и҆̀хже преста́вилъ є҆сѝ твое́ю во́лею ѿ вре́менныхъ, є҆ди́не чл҃вѣколю́бче."},
                    {"TEXT": "Оу҆мерщвле́на мѧ̀ и҆ къ землѝ возвраще́на воздви́гнꙋла є҆сѝ, ро́ждши жизнода́вца, и҆ возвела̀ є҆си́ мѧ и҆з̾ а҆́да преиспо́днѣйшагѡ, бцⷣꙋ тѧ̀ вѣ́рою сла́вѧщаго, и҆ почита́ющаго пречⷭ҇таѧ, тебѐ всепѣ́тꙋю."}
                ]
            },
            "P4": {
                "1": [
                    {"TITLE": "І҆рмо́съ", "TEXT": "Є҆́же ѿ дв҃ы твоѐ ржⷭ҇тво̀ прⷪ҇ро́къ предзрѧ̀ возпроповѣ́даше вопїѧ̀: слꙋ́хъ тво́й ᲂу҆слы́шахъ, и҆ ᲂу҆боѧ́хсѧ, ꙗ҆́кѡ ѿ ю҆́га, и҆ и҆з̾ горы̀ ст҃ы́ѧ, прїѡсѣне́нныѧ, прише́лъ є҆сѝ хрⷭ҇тѐ."},
                    {"TEXT": "И҆́же хрⷭ҇тѡ́вымъ стрⷭ҇те́мъ бг҃осла́внїи стрⷭ҇тоте́рпцы ᲂу҆подо́бльшесѧ до́брѣ, распростира́еми ра́довахꙋсѧ мно́гими мꙋ́ками, на вѣ̑чнаѧ воздаѧ̑нїѧ взира́юще: и҆̀хже полꙋчи́вше ᲂу҆блажа́ютсѧ при́снѡ."},
                    {"TEXT": "Зако́ны соблюда́юще дх҃а, первосщ҃е́нницы премꙋ́дреннѡ ᲂу҆пасо́сте лю́ди, ꙗ҆́кѡ ко́рмчїи преизрѧ́днїи на бж҃е́ственнѣ приста́нищи, и҆ преложи́вшесѧ ѿ жите́йскихъ мо́лвъ, къ тишинѣ̀ преидо́сте живота̀."},
                    {"TEXT": "На землѝ прише́льцы ꙗ҆ви́стесѧ, преложи́вше ѻ҆тцы̀ жи́знь ва́шꙋ на нб҃са̀, ꙗ҆́коже пи́шетъ, бл҃гочестномꙋ́дреннѣ, и҆ плѡтскі́ѧ стра̑сти ѡ҆бꙋзда́вше болѣ́зньми воздержа́нїѧ, си́лою хрⷭ҇то́вою."},
                    {"TEXT": "И҆̀хже преве́лъ є҆сѝ влⷣко, ѿ вре́меннагѡ житїѧ̀ многочи́сленное мно́жество, въ правосла́внѣй послꙋжи́вшыѧ тебѣ̀ сло́ве вѣ́рѣ, всѣ́хъ сп҃са́емыхъ мно́жествѡмъ сочета́въ, вѣ́чнагѡ сподо́би живота̀."},
                    {"TEXT": "Ме́ртвости бж҃е́ственныѧ жела́юще, жи́знь безконе́чнꙋю хода́тайствꙋюще вои́стиннꙋ, тобо́ю пречⷭ҇таѧ влⷣчце бг҃ороди́тельнице, честны̑ѧ жєны̀ сподо́бишасѧ тоѧ̀, молѧ́ще сн҃а твоего̀ и҆ бг҃а ѡ҆ на́съ."},
                    {"TITLE": "Бг҃оро́диченъ", "TEXT": "Го́рꙋ присѣ́ннꙋю зри́тъ тѧ̀ добродѣ́тельми, прⷪ҇ро́къ а҆ввакꙋ́мъ бцⷣе, и҆з̾ неѧ́же ꙗ҆ви́сѧ бг҃ъ неизрече́ннѡ, добродѣ́телїю покры́въ нб҃са̀, и҆ ро́дъ человѣ́ческїй и҆з̾ и҆стлѣ́нїѧ сп҃сы́й."}
                ],
                "2": [
                    {"TITLE": "І҆рмо́съ", "TEXT": "Пою́ тѧ, слꙋ́хомъ бо гдⷭ҇и ѹ҆слы́шахъ и҆ ѹ҆жасо́хсѧ, до мене́ бо идеши, менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нїе, єже на мѧ̀, прославлѧ́ю многомлⷭ҇тиве."},
                    {"TEXT": "Оу҆пова́нїемъ и҆ любо́вїю пожи́вшыѧ, и҆ ᲂу҆мо́мъ правосла́внымъ, ꙗ҆́же па́че ᲂу҆ма̀ сла́вы твоеѧ̀ сподо́би рабы̑ твоѧ̑ хрⷭ҇тѐ, мно́гимъ твои́мъ чл҃вѣколю́бїемъ, и҆ и҆збра́нныхъ мꙋ́чєникъ мольба́ми."},
                    {"TEXT": "Ꙗ҆́кѡ и҆мы́й сла́дости приснотекꙋ́щїй пото́къ, при́снѡ напоѧ́еши и҆збра̑нныѧ гдⷭ҇и: съ ни́миже и҆ ны́нѣ преста́влєнныѧ хрⷭ҇тѐ къ тебѣ̀, неизрече́ннымъ твои́мъ млⷭ҇рдїемъ пита́еши при вода́хъ ѡ҆ставле́нїѧ."},
                    {"TEXT": "Ты̀ живы́ми гдⷭ҇ьствꙋеши влⷣко, и҆ ме́ртвыми владѣ́еши. ты̀ въ землѝ пе́рсть сꙋ́щꙋю си́лою твое́ю воскреси́ши. тѣ́мже къ тебѣ̀ преше́дшыѧ во дво́рѣхъ твои́хъ сп҃се вселѝ."},
                    {"TEXT": "И҆сцѣли́ла є҆сѝ є҆́ѵино сокрꙋше́нїе, и҆ дре́внее ѻ҆каѧ́нство: зижди́телѧ бо родила̀ є҆сѝ, могꙋ́щаго и҆спра́вити на́съ прегрѣше́ньми пове́рженыхъ, бг҃ороди́тельнице є҆ди́на мт҃и дв҃о."}
                ]
            },
            "P5": {
                "1": [
                    {"TITLE": "І҆рмо́съ", "TEXT": "Мглꙋ̀ дꙋшѝ моеѧ̀ сп҃се мо́й разгна́въ, свѣ́томъ за́повѣдей твои́хъ ѡ҆зари́ мѧ, ꙗ҆́кѡ є҆ди́нъ цр҃ь ми́ра."},
                    {"TEXT": "Тебѐ возлюби́вше ще́дре, возненави́дѣша всѧ̑ мїрска̑ѧ, до́блїи стрⷭ҇тоте́рпцы, примѣси́вшесѧ мꙋ́камъ, ѿверже́нїемъ пло́ти."},
                    {"TEXT": "Ст҃и́телїе, прⷪ҇ро́цы, прпⷣбнїи бг҃оно́сцы, дх҃о́вными лꙋча́ми просвѣща́ете мі́ръ, тьмꙋ̀ разорѧ́юще страсте́й."},
                    {"TEXT": "Прпⷣбнїи ѻ҆тцы̀, прⷪ҇ро́цы и҆ первосщ҃е́нницы, и҆ присносла̑вныѧ жєны̀, ѡ҆ на́съ тебѣ̀ влⷣцѣ всѣ́хъ мо́лѧтсѧ прилѣ́жнѡ."},
                    {"TEXT": "Мо́лимъ тѧ̀ сло́ве, и҆̀хже ѿ на́съ прїѧ́лъ є҆сѝ, ли́кꙋ и҆збра́нныхъ твои́хъ сопричта́въ, прича́стники покажѝ лꙋ́чшагѡ живота̀."},
                    {"TEXT": "Пречⷭ҇таѧ дв҃о мт҃и, похвало̀ мꙋ́ченикѡвъ, и҆ прпⷣбныхъ и҆ пра́ведныхъ, ѿ всѧ́кагѡ и҆змѝ на́съ мꙋчи́тельства лꙋка́вагѡ."}
                ],
                "2": [
                    {"TITLE": "І҆рмо́съ", "TEXT": "Свѣ́та пода́телю, и҆ вѣкѡ́въ тво́рче гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебѐ и҆но́гѡ бг҃а не зна́емъ."},
                    {"TEXT": "Оу҆мерщвле́ныхъ на́съ, и҆ положе́ныхъ во тлѝ, возве́лъ є҆сѝ ѿ мра́чныхъ а҆́довыхъ сокро́вищъ, и҆ восхи́тилъ є҆сѝ бл҃же, и҆ сочета́въ ст҃ы́хъ а҆́гг҃лъ во́инствѡмъ."},
                    {"TEXT": "За є҆́же сп҃стѝ на́съ ꙗ҆́кѡ прише́лъ є҆сѝ хрⷭ҇тѐ прїимѝ ны́нѣ и҆̀же бл҃гоче́стнѡ къ тебѣ̀ преста́влєнныѧ, ꙗ҆́кѡ є҆ди́нъ бл҃гъ, на ло́нѣхъ а҆враа́ма, и҆ съ ла́заремъ тѣ́хъ вселѝ."},
                    {"TEXT": "Разрѣши́лъ є҆сѝ влⷣко, лѣ́тнꙋю мою̀ и҆ до́лгꙋю бра́нь, тебѣ̀ пре́жде хода́таю, и҆ мл҃твенникꙋ примире́нїѧ бы́вшꙋ: и҆ ны́нѣ твоѧ̑ рабы̑ ᲂу҆ще́дривъ ᲂу҆поко́й."},
                    {"TEXT": "Под̾ кро́вомъ твои́мъ мт҃и бж҃їѧ, и҆̀же надѣ́ющїисѧ на тѧ̀ сп҃са́ютсѧ: жизнода́вца бо родила̀ є҆сѝ на́мъ, животворѧ́щаго всѧ̑ во́лею."}
                ]
            },
            "P6": {
                "1": [
                    {"TITLE": "І҆рмо́съ", "TEXT": "Во глꙋбинѣ̀ грѣхо́внѣй содержи́мь є҆́смь сп҃се, и҆ въ пꙋчи́нѣ жите́йстѣй ѡ҆бꙋрева́емь: но ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й возведѝ, и҆ сп҃си́ мѧ."},
                    {"TEXT": "Крѣ́постїю се́рдца страда́льцы проти́вꙋ врагꙋ̀ ѡ҆полчи́вшесѧ, того̀ низложи́ша, и҆ прїѧ́ша побѣ́ды вѣнцы̀ ѿ бг҃а: и҆ ны́нѣ прилѣ́жнѡ мо́лѧтсѧ ѡ҆ всѣ́хъ земноро́дныхъ."},
                    {"TEXT": "Бж҃їѧ ст҃и́тели почти́мъ вѣ́рнѡ, и҆ преподѡ́бныѧ є҆гѡ̀ ᲂу҆блажи́мъ, сп҃са́еми мольба́ми и҆́хъ, ѿ всѧ́кагѡ гнѣ́ва и҆ ско́рби, и҆ вра́жїѧ навѣ́та."},
                    {"TEXT": "Пострада̀ же́нъ бжⷭ҇твенный ли́къ, и҆ въ постѣ̀ бг҃ꙋ ᲂу҆годѝ, и҆ полꙋчѝ црⷭ҇тво нбⷭ҇ное: тѣ́хъ мл҃твами ᲂу҆ще́дри бж҃е тво́й мі́ръ."},
                    {"TEXT": "И҆́же созда́вый жизнода́вче хрⷭ҇тѐ человѣ́ка ѿ землѝ, и҆̀хже ѡ҆ на́съ преста́вилъ є҆сѝ ᲂу҆поко́й, ѡ҆ставле́нїе подаѧ̀ и҆̀мъ ѕлы́хъ, ꙗ҆́кѡ млⷭ҇рдъ и҆ чл҃вѣколю́бецъ."},
                    {"TEXT": "Ст҃а́ѧ бцⷣе, ѡ҆свѧтѝ на̑ша помышлє́нїѧ, и҆ ᲂу҆́мъ ᲂу҆крѣпѝ, и҆ сп҃сѝ на́съ ѿ стрѣ́лъ лꙋка́вагѡ неꙋѧ́звленныхъ, сла́вѧщихъ, всепѣ́таѧ, твоѧ̑ вели̑чїѧ."}
                ],
                "2": [
                    {"TITLE": "І҆рмо́съ", "TEXT": "Въ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ."},
                    {"TEXT": "Неизрече́нныѧ, и҆ бжⷭ҇твенныѧ свѣ́тлости, и҆дѣ́же мꙋ́ченичестїи ли́цы, сподо́би, ꙗ҆̀же ѿ землѝ преста́вилъ є҆сѝ, вседѣ́тельною твое́ю во́лею чл҃вѣколю́бче."},
                    {"TEXT": "Ѡ҆зари́тисѧ добро́тою сла́вы твоеѧ̀ сподо́би, ѡ҆ста́вльшыѧ житїѐ, и҆ къ свѣ́тꙋ твоемꙋ̀ неизрече́нномꙋ влⷣко преше́дшыѧ ᲂу҆поко́й."},
                    {"TEXT": "И҆збавлѧ́ющи ᲂу҆се́рднѡ ꙗ҆ви́сѧ призыва́ющыѧ тѧ̀, пречⷭ҇таѧ влⷣчце, ꙗ҆́же бг҃а ро́ждшаѧ живото́мъ и҆ сме́ртїю ѡ҆блада́юща."}
                ]
            },
            "P7": {
                "1": [
                    {"TITLE": "І҆рмо́съ", "TEXT": "Херꙋві́мы подража́юще ѻ҆́троцы въ пещѝ, ликовствова́хꙋ вопїю́ще: бл҃гослове́нъ є҆сѝ бж҃е, ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑ всѧ̑ грѣ̑хъ ра́ди на́шихъ: препѣ́тый, и҆ препросла́вленный во всѧ̑ вѣ́ки."},
                    {"TEXT": "Терпѣ́нїемъ низложи́ша ст҃і́и врага̀, терпѧ́ще всѧ́ко и҆скꙋше́нїе лю́тыхъ мꙋче́нїй, ꙗ҆́кѡ вои́стиннꙋ бг҃а возлюби́ша пострада́вшаго за грѣхѝ на́шѧ. тѣ́хъ мл҃твами сп҃сѝ всѣ́хъ на́съ сло́ве, ѿ напа́стей и҆ бѣ́дъ, тебѐ сла́вѧщихъ."},
                    {"TEXT": "Свѣтозра́чнїи ст҃и́телїе, и҆ прпⷣбнїи и҆ прⷪ҇ро́цы и҆ сщ҃енномꙋ́чєникъ достосла́вное мно́жество, и҆ же́нъ свѧты́хъ свѧще́нное сосло́вїе, во страда́нїи и҆ въ постѣ̀ возсїѧ́вшее мꙋ́жески: при́снѡ ѡ҆ на́съ молє́нїѧ твори́те къ бг҃ꙋ, ꙗ҆́кѡ да поми́лꙋетъ на́съ."},
                    {"TEXT": "Мꙋ́чєникъ мно́жество мо́литъ тѧ̀ хрⷭ҇тѐ бл҃года́телю, ѿ всѣ́хъ печа́лей, и҆ скорбе́й, и҆ лю́тыхъ напа́стей, и҆ всѣ́хъ прегрѣше́нїй, и҆ ѿ вре́да сп҃си́ мѧ сло́ве, поги́бшаго."},
                    {"TEXT": "Ѿню́дꙋже болѣ́знь ѿбѣжѐ, и҆ воздыха́нїе и҆ печа́ль, и҆дѣ́же свѣ́тъ сїѧ́етъ твоегѡ̀ лица̀ хрⷭ҇тѐ: и҆ и҆дѣ́же свѧты́хъ собо́ры ны́нѣ ликꙋ́ютъ. ᲂу҆чинѝ всѣ́хъ преста́вльшихсѧ дꙋ́шы къ тебѣ̀ чл҃вѣколю́бче, прегрѣшє́нїѧ и҆́хъ всѧ̑ презрѣ́въ, ꙗ҆́кѡ є҆ди́нъ млⷭ҇тивъ."},
                    {"TEXT": "Съ мꙋ́ченики пречⷭ҇таѧ, и҆ съ прпⷣбными ѻ҆тцы̀ и҆ прⷪ҇ро́ки всѣ́ми, со свѧты́ми жена́ми во свѧты́хъ є҆ди́наго почива́ющаго ᲂу҆молѝ, всѣ́хъ ѡ҆ст҃и́ти на́съ, ст҃ы́ми гла́сы тѧ̀ славосло́вѧщихъ чⷭ҇таѧ, во всѧ̑ вѣ́ки."}
                ],
                "2": [
                    {"TITLE": "І҆рмо́съ", "TEXT": "Бг҃опроти́вное велѣ́нїе беззако́ннꙋющагѡ мꙋчи́телѧ, высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ."},
                    {"TEXT": "И҆́же вездѣ̀ сы́й, низше́лъ є҆сѝ гдⷭ҇и, є҆́же сп҃стѝ и҆́же дре́вле прельща́емый человѣ́чь ро́дъ. тѣ́мже тѧ̀ мч҃нцы мо́лѧтъ: си́хъ ꙗ҆̀же преста́вилъ є҆сѝ ѿ землѝ, въ землѝ кро́ткихъ сп҃се ᲂу҆поко́й."},
                    {"TEXT": "Ме́ртвости ᲂу҆мерщвле́нїе ѿтрѧ́слъ є҆сѝ въ ме́ртвыхъ свобо́дь бы́въ, са́мъ є҆ди́нъ хрⷭ҇тѐ: и҆ ны́нѣ ᲂу҆мерщвле́нїѧ грѣхо́внагѡ влⷣко и҆зба́ви рабы̑ твоѧ̑, ꙗ҆влѧ́ѧ и҆́хъ наслѣ́дники црⷭ҇твїѧ твоегѡ̀."},
                    {"TEXT": "Мно́гимъ твои́мъ и҆ неизрече́ннымъ млⷭ҇рдїемъ, и҆ неизмѣ́рною бе́здною чл҃вѣколю́бїѧ твоегѡ̀ хрⷭ҇тѐ, прегрѣше́нїй ᲂу҆́бѡ ѡ҆ставле́нїе преста́влєннымъ да́ждь, и҆ бл҃года́тїю твое́ю ѡ҆чище́ны си́хъ ꙗ҆вѝ."},
                    {"TEXT": "Свѣти́льникъ была̀ є҆сѝ бж҃е́ственныѧ сла́вы, сїѧ́нїе носѧ́щи дв҃о дх҃омъ, и҆ пло́тїю на́мъ ꙗ҆́вльшагосѧ, и҆ а҆́довꙋ мглꙋ̀ свѣ́тлостїю бж҃ества̀ своегѡ̀ потре́бльша, бг҃ора́дованнаѧ."}
                ]
            },
            "P8": {
                "1": [
                    {"TITLE": "І҆рмо́съ", "TEXT": "Въ кꙋпинѣ̀ мѡѷсе́ю дв҃ы чꙋ́до, на сїна́йстѣй горѣ̀ проѡбрази́вшаго и҆ногда̀, по́йте, бл҃гослови́те, и҆ превозноси́те во всѧ̑ вѣ́ки."},
                    {"TEXT": "Тече́нїе кро́ве ва́шеѧ, стрⷭ҇тоте́рпцы гдⷭ҇ни, ѡ҆свѧтѝ всю̀ тва́рь, и҆ и҆зсꙋшѝ ꙗ҆́вѣ и҆злїѧ́нїе пре́лести, и҆ вѣ́рныхъ дꙋ́шы напоѝ бога́тнѡ."},
                    {"TEXT": "Ꙗ҆ви́сѧ ли́къ по́стническїй, ст҃и́телей же собо́ръ и҆ же́нъ свѧты́хъ, и҆ прⷪ҇рѡ́къ сла́вныхъ, є҆диноче́стенъ а҆́гг҃лѡмъ, а҆́гг҃льски на землѝ дх҃омъ пожи́вше."},
                    {"TEXT": "И҆зба́вите всѣ́хъ на́съ стрⷭ҇тоно́сцы гдⷭ҇ни, первосвѧще́нницы, и҆ прⷪ҇ро́цы, и҆ прпⷣбныхъ мно́жество, и҆ же́нъ ст҃ы́хъ, ѿ стрѣ́лъ вра́жїихъ, ва́съ восхвалѧ́ющихъ."},
                    {"TEXT": "И҆̀хже ѿ на́съ сп҃се прїѧ́лъ є҆сѝ, въ нѣ́дрѣхъ а҆враа́мовыхъ ᲂу҆чинѝ, и҆ со всѣ́ми и҆збра́нными ᲂу҆поко́й, подаѧ̀ грѣхѡ́въ и҆́хъ всѣ̑мъ разрѣше́нїе, ꙗ҆́кѡ всеще́дръ."},
                    {"TEXT": "Бг҃ороди́тельнице чⷭ҇таѧ, со всѣ́ми ст҃ы́ми прⷪ҇ро́ки, и҆ мꙋ́ченики, и҆ прпⷣбными, и҆ ст҃ы́ми жена́ми, и҆ сщ҃енномꙋ́ченики, ᲂу҆ще́дрити на́съ сп҃са молѝ."}
                ],
                "2": [
                    {"TITLE": "І҆рмо́съ", "TEXT": "Пе́щь и҆ногда̀ ѻгненнаѧ въ вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те всѧ̑ дѣла̀ гдⷭ҇нѧ гдⷭ҇а."},
                    {"TEXT": "Показа́лъ є҆сѝ на́мъ врагѡ́въ сме́рть, схожде́нїемъ твои́мъ ꙗ҆́кѡ безсме́ртенъ: бж҃е́ственною же си́лою твое́ю, вхо́ды ꙗ҆ви́лъ є҆сѝ живота̀ безсме́ртне, є҆го́же мꙋ́чєницы твоѝ ны́нѣ досто́йнѡ полꙋчи́ша."},
                    {"TEXT": "Добро́ты ᲂу҆́мныѧ твоеѧ̀ наслади́тисѧ преста́влєннымъ сподо́би, стꙋ́дъ грѣха̀ ѕлоѡбра́знагѡ ѡ҆чища́ѧ, ꙗ҆́кѡ чл҃вѣколю́бецъ: є҆ди́нъ бо ты̀ влⷣко, ꙗ҆ви́лсѧ є҆сѝ грѣха̀ ѿчꙋжде́нъ."},
                    {"TEXT": "И҆спра́вилъ є҆сѝ на́съ хрⷭ҇тѐ, па́дшыѧ въ пе́рсть сме́ртнꙋю, сме́ртїю твое́ю живо́тъ да́рꙋѧ, и҆ пи́щꙋ безконе́чнꙋю, и҆ ра́дость присносꙋ́щнꙋю, є҆ѧ́же ны́нѣ преста́влєнныѧ сподо́би, ꙗ҆́кѡ млⷭ҇тивъ."},
                    {"TEXT": "Ве́лїѧ и҆ стра́шна є҆́сть та́йна бг҃ома́ти твоегѡ̀ рождества̀: бг҃а бо родила̀ є҆сѝ, є҆гѡ́же сме́рть не претерпѣ̀, и҆ гро́бъ не растлѝ. тѣ́мже тѧ̀ пречⷭ҇таѧ, всѝ ꙗ҆зы́цы сла́вимъ."}
                ]
            },
            "P9": {
                "1": [
                    {"TITLE": "І҆рмо́съ", "TEXT": "Преесте́ственнѡ пло́тїю заче́ншꙋю во чре́вѣ, ѿ ѻ҆ц҃а̀ безлѣ́тнѡ предвозсїѧ́вшее сло́во, въ пѣ́снехъ немо́лчныхъ велича́емъ вѣ́рнїи."},
                    {"TEXT": "Крѣ́пцы на стра̑сти, си́льни на врагѝ ꙗ҆́вльшесѧ страстоте́рпцы: взѧ́сте побѣ́дꙋ пострада́вше зако́ннѡ, и҆ вѣнча́стесѧ ѿ бг҃а."},
                    {"TEXT": "Ꙗ҆́кѡ бж҃їи сщ҃еннодѣ́лателїе, и҆ па́стырѧ до́брагѡ подо́бницы бы́вше, ᲂу҆пасо́сте тогѡ̀ ѻ҆́вцы прпⷣбнѣ, первосвѧще́нницы бг҃осла́внїи."},
                    {"TEXT": "Съ прпⷣбными, по́стники, и҆ прⷪ҇рѡ́ки сщ҃е́нными, почти́мъ же́нъ пострада́вшихъ мно́жество и҆ посто́мъ низложи́вшихъ врага̀."},
                    {"TEXT": "Пресла́вное мно́жество ст҃ы́хъ твои́хъ хрⷭ҇тѐ, непреста́ннѡ мо́лѧтъ тѧ̀: и҆̀хже преста́вилъ є҆сѝ въ вѣ́рѣ гдⷭ҇и, прича́стники ꙗ҆вѝ вѣ́чнагѡ живота̀."},
                    {"TEXT": "Щедролюби́ваго бг҃а ро́ждшаѧ пло́тїю, со ст҃ы́ми всѣ́ми молѝ того̀ при́снѡ, ѿ бѣ́дъ на́съ сп҃стѝ, мт҃и дв҃о чⷭ҇таѧ."}
                ],
                "2": [
                    {"TITLE": "І҆рмо́съ", "TEXT": "Ꙗже пре́жде со́лнца свѣти́льника бг҃а возсїѧ́вшаго, пло́тски къ на́мъ прише́дшаго, и҆з̾ бокꙋ̀ дв҃и́чꙋ неизрече́ннѡ воплоти́вшаѧ, бл҃гослове́ннаѧ всечⷭ҇таѧ, тѧ̀ бцⷣе велича́емъ."},
                    {"TEXT": "И҆мѣ́ѧй вла́сть живы́ми и҆ ме́ртвыми живота̀ нача́льниче, ѿ землѝ къ тебѣ̀ преше́дшымъ, наслѣ́дїе нбⷭ҇ное пода́ждь влⷣко, и҆ свѣ́тлость ст҃ы́хъ, и҆ пресла́вныхъ страстоте́рпєцъ твои́хъ."},
                    {"TEXT": "Сло́во сы́й, є҆́же дре́вле бы́ти мѝ подаѧ̀ живонача́льнѣйшее, и҆ є҆́же до́брѣ бы́ти па́ки да́рꙋѧ, въ нѣ́дрѣхъ жела́нныхъ а҆враа́ма пра́ѻтца, преста́вльшыѧсѧ рабы̑ твоѧ̑, ꙗ҆́кѡ млⷭ҇тивъ вселѝ."},
                    {"TEXT": "Ве́сь є҆сѝ сп҃се мо́й сла́дость свѣтови́днѣйшаѧ, ве́сь є҆сѝ жела́нїе ненасыща́емое: пото́ки твоеѧ̀ пи́щи, и҆ водо́ю ѡ҆ставле́нїѧ ᲂу҆со́пшыѧ напо́й, непреста́ннѡ тебѐ сла́вѧщыѧ."},
                    {"TEXT": "Тѧ̀ бцⷣе, досто́йнѡ вѣ́рнїи ны́нѣ ᲂу҆блажа́емъ, бг҃одохнове́ннымъ словесє́мъ твои̑мъ послѣ́дꙋюще: ты́ бо є҆ди́на земны̑мъ бг҃а родила̀ є҆сѝ, сме́рти разо́ршаго си́лꙋ, мт҃и дв҃о."}
                ]
            }
        },
        "CH": [
            {"TEXT": "По хрⷭ҇тѣ̀ пострада́вше да́же до сме́рти, ѽ стрⷭ҇тоте́рпцы мꙋ́чєницы, дꙋ́шы ᲂу҆́бѡ и҆́мате на нб҃сѣ́хъ въ рꙋцѣ̀ бж҃їей, и҆ по мі́рꙋ всемꙋ̀ почита́еми сꙋ́ть мѡ́щи ва́шѧ. свѧти́телїе покланѧ́ютсѧ, и҆ лю́дїе всѝ, ра́дꙋющесѧ, согла́снѡ вопїе́мъ: со́нъ че́стенъ пред̾ гдⷭ҇емъ сме́рть прпⷣбныхъ є҆гѡ̀."},
            {"TEXT": "Всѧ́къ гра́дъ и҆ страна̀ чтꙋ́тъ мѡ́щи ва́шѧ, ѽ стрⷭ҇тоно́сцы мч҃нцы: вы́ бо зако́ннѡ пострада́вше, вѣнцы̀ нбⷭ҇ныѧ прїѧ́сте, и҆ сегѡ̀ ра́ди ст҃и́телємъ є҆стѐ похвала̀ и҆ цр҃квамъ бл҃голѣ́пїе."},
            {"TEXT": "Крⷭ҇тъ хрⷭ҇то́въ взе́мше ст҃і́и мч҃нцы, ѻ҆рꙋ́жїе непобѣди́мое, всю̀ дїа́волю си́лꙋ ᲂу҆праздни́ша, и҆ прїѧ́ша вѣнцы̀ нбⷭ҇ныѧ, стѣна̀ на́мъ бы́ша, ѡ҆ на́съ при́снѡ молѧ́щесѧ."},
            {"TITLE": "Ме́ртвенъ", "TEXT": "Оу҆вы̀ мнѣ̀, коли́къ по́двигъ и҆́мать дꙋша̀ разлꙋча́ющисѧ ѿ тѣлесѐ! ᲂу҆вы̀ мнѣ̀, тогда̀ коли́кѡ слези́тъ, и҆ нѣ́сть и҆́же поми́лꙋетъ ю҆̀! ко а҆́гг҃лѡмъ ѻ҆́чи возводѧ́щи, бездѣ́льнѡ мо́литсѧ: къ человѣ́кѡмъ рꙋ́цѣ простира́ющи, и҆ не и҆́мать помога́ющагѡ. тѣ́мже возлю́блєннаѧ моѧ̑ бра́тїе, разꙋмѣ́вше кра́ткꙋю на́шꙋ жи́знь, преста́влєнымъ поко́ѧ ѿ хрⷭ҇та̀ про́симъ, и҆ дꙋша́мъ на́шымъ ве́лїѧ млⷭ҇ти."},
            {"TITLE": "Бг҃оро́диченъ", "TEXT": "Прїиди́те, мт҃рь свѣ́та пѣ́сньми немо́лчными всѝ просла́вимъ, та́ бо родѝ сп҃се́нїе на́ше: и҆ ра́дꙋйсѧ принесе́мъ, ꙗ҆́кѡ є҆ди́ной ро́ждшей всѣ́хъ нача́льнѣйшаго, и҆́же пре́жде вѣ̑къ бг҃а. ра́дꙋйсѧ, ꙗ҆́же є҆́ѵꙋ ро́ждшꙋю па́ки назда́вшаѧ, ра́дꙋйсѧ пречⷭ҇таѧ дв҃о неискꙋсобра́чнаѧ."}
        ],
        "ST": [
            {"TEXT": "Стремле́нїе сме́ртное и҆ тлю̀ твое́ю живоно́сною сме́ртїю низложи́лъ є҆сѝ влⷣко: всѣ̑мъ же и҆сточи́лъ є҆сѝ живо́тъ вѣ́чный, и҆ зємны́мъ ᲂу҆ме́ршымъ воста́нїе дарова̀. тѣ́мже мо́лимсѧ тебѣ̀ сп҃се: и҆̀же вѣ́рою къ тебѣ̀ преста́вльшыѧсѧ ᲂу҆поко́й, и҆ нетлѣ́ннѣй твое́й сла́вѣ си́хъ сподо́би чл҃вѣколю́бче."},
            {"TEXT": "Да человѣ́ки ѻ҆́бщники бжⷭ҇твеннагѡ твоегѡ̀ црⷭ҇твїѧ содѣ́лаеши хрⷭ҇тѐ, распѧ́тїе претерпѣ́лъ є҆сѝ, и҆ сме́рть во́льнꙋю прїѧ́тъ. сегѡ̀ ра́ди мо́лимсѧ: твои́мъ млⷭ҇рдїемъ прича́стники ꙗ҆вѝ црⷭ҇твїѧ твоегѡ̀, вѣ́рою къ тебѣ̀ преста́вльшыѧсѧ, и҆ сла́дкїѧ добро́ты твоеѧ̀ си́хъ сподо́би чл҃вѣколю́бче."},
            {"TEXT": "Сп҃стѝ твоѐ созда́нїе восхотѣ́въ, смотре́нїѧ же вои́стиннꙋ стра́шное та́инство, ра́дꙋѧсѧ соверши́лъ є҆сѝ ꙗ҆́кѡ пребл҃гі́й: и҆ цѣно́ю и҆скꙋпи́лъ є҆сѝ ве́сь мі́ръ честно́ю твое́ю кро́вїю. тѣ́мже мо́лимсѧ: и҆̀же вѣ́рою къ тебѣ̀ преста́вльшыѧсѧ, со всѣ́ми ст҃ы́ми и҆збавле́нїѧ сподо́би."},
            {"TEXT": "Гро́зномꙋ, тре́петномꙋ, и҆ стра́шномꙋ престо́лꙋ твоемꙋ̀ хрⷭ҇тѐ предстоѧ́ще, ꙗ҆̀же ѿ вѣ́ка ᲂу҆ме́ршїи ѡ҆жида́ютъ првⷣнагѡ и҆зрече́нїѧ твоегѡ̀, и҆ бж҃е́ственное прїе́млютъ правосꙋ́дїе. тогда̀ ᲂу҆́бѡ ᲂу҆поко́й сп҃се рабы̑ твоѧ̑, вѣ́рою къ тебѣ̀ преста́вльшыѧсѧ, и҆дѣ́же ст҃ы́хъ ли́цы, и҆ ра́дость є҆́сть неизглаго́ланнаѧ."},
            {"TITLE": "Бг҃оро́диченъ", "TEXT": "Є҆гда̀ плотска́гѡ соꙋ́за хо́щетъ дꙋша̀ моѧ̀ ѿ житїѧ̀ разлꙋчи́тисѧ, тогда̀ мѝ предста́ни влⷣчце, и҆ безпло́тныхъ врагѡ́въ совѣ́ты разорѝ, и҆ си́хъ чє́люсти сокрꙋшѝ, и҆́щꙋщихъ пожре́ти мѧ̀ неща́днѡ: ꙗ҆́кѡ да невозбра́ннѡ пройдꙋ̀ на воздꙋ́сѣ стоѧ́щыѧ кнѧ́зи тьмы̀, бг҃оневѣ́стнаѧ."}
        ]
    },
    "L": {
        "B": [
            {"TEXT": "Гла́съ тѝ прино́симъ разбо́йничь, и҆ мо́лимсѧ: помѧнѝ на́съ гдⷭ҇и во црⷭ҇твїи твое́мъ."},
            {"TEXT": "Хрⷭ҇то́вымъ стрⷭ҇те́мъ ᲂу҆подо́бльшесѧ мч҃нцы, стра̑сти человѣ́чєскїѧ разли̑чныѧ при́снѡ и҆сцѣлѧ́ете."},
            {"TEXT": "Со прⷪ҇рѡ́ки, а҆пⷭ҇лы, со прпⷣбными ᲂу҆чи́тели, содѣ́телю всѣ́хъ до́брѣ ᲂу҆годи́ша."},
            {"TEXT": "Со всѣ́ми ст҃ы́ми твои́ми, ꙗ҆́кѡ чл҃вѣколю́бецъ гдⷭ҇и, всѧ̑ и҆̀же вѣ́рою преста́вльшыѧсѧ, ᲂу҆чинѝ рабы̑ твоѧ̑, мо́лимсѧ."},
            {"TEXT": "Ѽ трⷪ҇це пресꙋ́щнаѧ, чтꙋ́щихъ тѧ̀ ᲂу҆ще́дри, ѿ пре́лести вра́жїѧ и҆ сѣ́тей, всѣ́хъ и҆збавлѧ́ющи при́снѡ."},
            {"TEXT": "Мольбы̀ ра̑бъ твои́хъ не пре́зри всенепоро́чнаѧ, сп҃са́ющи на́съ ѿ всѧ́кихъ бѣ́дъ и҆ скорбе́й."}
        ]
    }
}