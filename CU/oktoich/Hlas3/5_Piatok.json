{
    "V": {
        "HV": [
            {"PODOBEN": "Поста́виша:", "TEXT": "Гдⷭ҇и безстра́стенъ сы́й бж҃е́ственнымъ є҆стество́мъ твои́мъ, стрⷭ҇ть претерпѣ́лъ є҆сѝ, по є҆стествꙋ̀ чл҃вѣ́ческомꙋ твоемꙋ̀, на крⷭ҇тѣ̀ ѹбѡ пригвожда́емь, копїе́мъ же и҆скопова́емь въ ре́бра, и҆сточа́ѧ мнѣ̀ двѣ̀ рѣцѣ̀ ѿ ни́хъ та́инствъ неизрече́нныхъ."},
            {"TEXT": "Вѣнце́мъ ѿ те́рнїѧ и҆сплете́ннымъ ѹ҆вѧ́злсѧ є҆сѝ порꙋга́ннѡ цр҃ю̀ всѣ́хъ, запреще́нїе сп҃се, терно́внагѡ грѣха̀ и҆стерза́ѧ: рꙋка́ма же твои́ма тро́сть прїе́мъ, въ го́рнѣй кни́зѣ написа́лъ є҆сѝ всѣ́хъ на́съ: въ тѧ̀ вѣ́ровавшихъ."},
            {"TEXT": "Ника́коже преста̀ є҆вре́ѡвъ за́висть непра́веднаѧ, нижѐ распе́ншихъ тѧ̀ неѕло́биве, нижѐ ѹ҆ме́ршꙋ тѝ хрⷭ҇тѐ: но и҆ та́кѡ ѡ҆клета́хꙋ, ꙗкоже лестца̀, ѹ҆ пїла́та лю́тїи проси́ша стрещѝ гро́бъ тво́й. ѽ гнѣ́ва неисцѣ́льнагѡ!"},
            {"TEXT": "Егда̀ и҆з̾ твоегѡ̀ чре́ва возсїѧ́вшаго, на крⷭ҇тѣ̀ заходѧ́ща ви́дѣвши сл҃нца незаходи́маго, со́лнца зарю̀ содержа́щаго, возопи́ла є҆сѝ ѡ҆тѧгче́ною дꙋше́ю тьмо́ю печа́лей, во́лею заше́дъ, и҆ па́ки возсїѧ́въ, въ моѐ просвѣще́нїе, и҆ мі́рови."},
            {"TEXT": "Влⷣчце ро́ждшаѧ грѧдꙋ́щаго живы̑мъ же и҆ мє́ртвымъ сꙋди́ти, ѹ҆мерщвле́нꙋю мою̀ дꙋ́шꙋ болѣ́знїю, покаѧ́нїемъ ѡ҆живѝ, и҆ бж҃е́ственною кро́вїю и҆з̾ ре́бръ сн҃а твоегѡ̀ и҆сте́кшею: и҆ живы́мъ є҆гѡ̀ за́повѣдемъ дѣ́лателѧ ꙗ҆ви́ мѧ."},
            {"TEXT": "Егда́ тѧ ча́до неболѣ́зненнѡ ражда́хъ, а҆гница и҆ мт҃и глаго́лаше: ско́рби и҆збѣжа́хъ и҆ печа́лей мглы̀: но ны́нѣ тѧ̀ воздви́жена на крⷭ҇тѣ̀ зрѧ́щи, ѹ҆тро́бо моѧ̀, го́рькими стрѣла́ми се́рдце ѡ҆блага́ю, и҆ печа́лїю безмѣ́рною погрꙋжа́юсѧ влⷣко."}
        ],
        "HV_B": {"TITLE": "Крⷭ҇тобг҃оро́диченъ", "TEXT": "Мі́ръ поми́лованъ бы́сть сло́ве, распѧ́тїемъ твои́мъ, тва́рь просвѣти́сѧ, ꙗ҆зы́цы сп҃се́нїе ѡ҆брѣто́ша, влⷣко, вопїѧ́ше пречⷭ҇таѧ: а҆зъ же ны́нѣ растерза́юсѧ, зрѧ́щи твою̀ во́льнꙋю стрⷭ҇ть."},
        "S": [
            {"TEXT": "Крⷭ҇тꙋ̀ твоемꙋ̀ покланѧ́емсѧ, хрⷭ҇тѐ, честно́мꙋ, храни́телю мі́ра, сп҃се́нїю на́съ грѣ́шныхъ, вели́комꙋ ѡ҆чище́нїю, похвалѣ̀ всеѧ̀ вселе́нныѧ."},
            {"TEXT": "Крⷭ҇тоѡбра́знѡ мѡѷсе́й на горѣ̀ рꙋ́цѣ распросте́ръ къ высотѣ̀, а҆мали́ка побѣжда́ше. ты́ же сп҃се, дла̑ни распросте́ръ на крⷭ҇тѣ̀ честнѣ́мъ, ѡ҆б̾е́мъ мѧ̀ сп҃слъ є҆сѝ ѿ рабо́ты вра́жїѧ: и҆ да́лъ мѝ є҆сѝ зна́менїе живота̀ бѣжа́ти ѿ лꙋ́ка сопроти́вныхъ мѝ. сегѡ̀ ра́ди сло́ве, покланѧ́юсѧ крⷭ҇тꙋ̀ твоемꙋ̀ чⷭ҇тно́мꙋ."},
            {"TEXT": "Ве́лїѧ крⷭ҇та̀ твоегѡ̀ гдⷭ҇и си́ла: водрꙋзи́сѧ бо на мѣ́стѣ, и҆ дѣ́йствꙋетъ въ мі́рѣ, и҆ показа̀ ѿ ры́барей а҆пⷭ҇лы, и҆ ѿ ꙗ҆зы̑къ мч҃нки, да мо́лѧтсѧ ѡ҆ дꙋша́хъ на́шихъ."}
        ],
        "S_B": {"TITLE": "Крⷭ҇тобг҃оро́диченъ", "TEXT": "Зрѧ́щи тѧ̀ всенепоро́чнаѧ воздви́жена на дре́во, хрⷭ҇тѐ мо́й пребл҃гі́й, пла́чꙋщи вопїѧ́ше мт҃рски: сн҃е мо́й вселюбе́зный! ка́кѡ со́нмъ беззако́нный на крⷭ҇тѣ́ тѧ воздви́же;"}
    },
    "P": {
        "1": [
            {"TITLE": "І҆рмо́съ", "TEXT": "Во́ды дре́вле, ма́нїемъ бжⷭ҇твеннымъ, во є҆ди́но со́нмище совокꙋпи́вый, и҆ раздѣли́вый мо́ре і҆и҃льтєскимъ лю́демъ, се́й бг҃ъ на́шъ, препросла́вленъ єсть: томꙋ̀ є҆ди́номꙋ пои́мъ, ꙗкѡ просла́висѧ."},
            {"TEXT": "Присѣ́ннꙋю тѧ̀ го́рꙋ, юже прови́дѣ дх҃омъ а҆ввакꙋ́мъ прⷪ҇ро́къ, молю̀, пречⷭ҇таѧ ѡ҆сѣни́ти мѧ̀ страстьмѝ ѡ҆зное́наго, и҆ ѿ сѣ́ни сме́ртныѧ лю́тыхъ бѣ́дъ и҆зба́витисѧ."},
            {"TEXT": "Ѡ҆кропле́нїемъ бж҃е́ственныѧ кро́ве, и҆злїѧ́нныѧ ѿ бж҃е́ственныхъ ре́бръ чⷭ҇таѧ, сн҃а твоегѡ̀, моегѡ̀ се́рдца ѡ҆мы́й ра̑ны, ꙗкѡ да велича́ю тѧ̀, и҆ по до́лгꙋ сла́влю приснобл҃же́ннꙋю и҆ пренепоро́чнꙋю."},
            {"TEXT": "Равнодѣ́тельное ѻ҆ц҃ꙋ̀ родила̀ є҆сѝ сло́во, ѡ҆божи́вшее человѣ́кѡвъ сꙋщество̀: того̀ молѝ, недоꙋмѣ́ннаго мѧ̀ и҆ и҆знемо́гшаго вра́жїими кова́рствы, бж҃е́ственныѧ ѹ҆тѣ́хи сподо́бити чⷭ҇таѧ."},
            {"TEXT": "Ѡ҆чище́нїе мѝ пода́ждь прегрѣше́нїй бж҃е́ственными твои́ми мл҃твами дв҃о, си́льнꙋю бо имаши мл҃твꙋ влⷣчце: и҆ тебѐ пою́щыѧ и҆зба́ви ѿ прегрѣше́нїй, и҆ страсте́й, и҆ скорбе́й, и҆ ѡ҆бстоѧ́нїѧ."}
        ],
        "3": [
            {"TITLE": "І҆рмо́съ", "TEXT": "Иже ѿ не сꙋ́щихъ всѧ̑ приведы́й, сло́вомъ созида́ємаѧ, соверша́ємаѧ дх҃омъ, вседержи́телю вы́шнїй, въ любвѝ твое́й ѹ҆твердѝ менѐ."},
            {"TEXT": "Въ ми́лости неизрече́ннаго, и҆ въ щедро́тахъ сꙋ́ща бога́таго, ми́лостива сꙋ́щи пречⷭ҇таѧ помолѝ ѹ҆ще́дрити ны̀ ѡ҆ѕло́блєныѧ."},
            {"TEXT": "Хра́мъ сꙋ́щи всѧ́ческихъ творца̀, помоли́сѧ всели́тисѧ въ мѧ̀ ѹ҆тѣ́шителю, бы́вша мѧ̀ верте́пъ дꙋшетлѣ́нныхъ разбо́йникѡвъ, чⷭ҇таѧ дв҃о."},
            {"TEXT": "Ма́нїемъ всѧ̑ носѧ́щаго бж҃ески, на рꙋкꙋ̀ ꙗкѡ носи́ла є҆сѝ бцⷣе, при́зри на мѧ̀, и҆ и҆зба́ви мѧ̀, єже къ страсте́мъ зрѣ́нїѧ неподо́бнагѡ."},
            {"TEXT": "Млⷭ҇рдїе млⷭ҇ти твоеѧ̀ молю̀, ѿве́рзи мѝ бцⷣе пречⷭ҇таѧ, и҆ те́плаѧ мѝ ꙗ҆ви́сѧ въ напа́стехъ помо́щница и҆ сп҃се́нїе."}
        ],
        "4": [
            {"TITLE": "І҆рмо́съ", "TEXT": "Положи́лъ є҆сѝ къ на́мъ тве́рдꙋю любо́вь гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. тѣ́мже тѝ зове́мъ бл҃годарѧ́ще: сла́ва си́лѣ твое́й гдⷭ҇и."},
            {"TEXT": "Ра̑ны хрⷭ҇тѐ и҆ заколе́нїе, во́лею ꙗкѡ бг҃ъ претерпѣ́вый, ѹ҆ра́ненꙋю мою̀ дꙋ́шꙋ разбо́йми бѣсо́вскихъ ѡ҆ѕлобле́нїй, мл҃твами тебѐ ро́ждшїѧ и҆сцѣлѝ, є҆ди́не многомлⷭ҇тиве."},
            {"TEXT": "Дѣ́ло твоє́ю рꙋкꙋ̀ зижди́телю єсмь и҆ творе́нїе: ѕло́ба же ѕмїи́на сластьмѝ житїѧ̀ сокрꙋши́ мѧ. тѣ́мже хрⷭ҇тѐ ѡ҆бнови́ мѧ, тебѐ ро́ждшїѧ сло́ве мольба́ми."},
            {"TEXT": "Сло́во ѻч҃ее па́че сло́ва родила̀ є҆сѝ, рѣша́щее всѧ́кагѡ безслове́сїѧ человѣ́ки: є҆го́же прилѣ́жнѡ молѝ, безслове́сными мѧ̀ сластьмѝ порабоще́нна свободи́ти, є҆ди́на приснодв҃о."},
            {"TEXT": "Исцѣле́нїе на́мъ ѿ дла́ни то́чиши всегда̀, всеѡсщ҃е́ннаѧ сѣ́не, всѧ̑ свѣ́та сꙋ́щи и҆спо́лнена, всѣ̑мъ и҆сточа́ющи мѵ́ро бл҃гово́нно, всечⷭ҇таѧ бг҃оневѣ́сто."}
        ],
        "5": [
            {"TITLE": "І҆рмо́съ", "TEXT": "Ꙗкѡ ви́дѣ и҆са́їа ѡ҆бра́знѡ на прⷭ҇то́лѣ превознесе́на бг҃а, ѿ а҆гг҃лъ сла́вы дорѷноси́ма, ѽ ѻ҆каѧ́нный, вопїѧ́ше а҆зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща."},
            {"TEXT": "Пло́ти моеѧ̀ болѣ̑зни, и҆ дꙋше́внꙋю мѝ печа́ль претворѝ и҆ ѹ҆ны́нїѧ ѻблаки ѿженѝ дв҃о, свѣ́та ѻблаче, и҆ здра́вїе и҆ болѣ́зней премѣне́нїе да́ждь мѝ пою́щемꙋ, и҆ любо́вїю тѧ̀ сла́вѧщемꙋ."},
            {"TEXT": "Тѧ̀ хода́таицꙋ, и҆ мл҃твенницꙋ, ко и҆з̾ тебѐ ро́ждшемꙋсѧ ны́нѣ предлага́ю, всѧ́кагѡ грѣха̀ и҆спо́лненъ сы́й: дв҃о, бꙋ́ди мѝ житїѧ̀ и҆справле́нїе, и҆ наста́вница къ стезѝ бж҃е́ственнагѡ ра́зꙋма."},
            {"TEXT": "Ѡ҆свѧтѝ ѹмъ мо́й дв҃о, и҆ дꙋ́шꙋ просвѣтѝ, и҆ бж҃е́ственныѧ сла́вы прича́стника сотворѝ: се́ бо ѕѡ́лъ напо́лнихсѧ, и҆ всѧ́кими порабо́тихсѧ сластьмѝ, и҆ ѡ҆скверне́нꙋ приношꙋ̀ со́вѣсть."},
            {"TEXT": "Вїногра́дъ бж҃е́ственный, ꙗже кра́сный гро́здъ возрасти́вшаѧ, иже дꙋша́мъ даю́щїй питїѐ незави́стное: дв҃о ст҃а́ѧ ѻ҆трокови́це, ты́ мѧ напо́й сла́дости є҆гѡ̀ и҆ сласте́й пїѧ́нство ѿимѝ, и҆ сп҃си́ мѧ."}
        ],
        "6": [
            {"TITLE": "І҆рмо́съ", "TEXT": "Иже въ концы̀ вѣкѡ́въ доше́дшыѧ чл҃вѣколю́бче, и҆ треволне́ньми напа́стей поги́бнꙋти бѣ́дствꙋющыѧ, вопїю́щыѧ не пре́зри: сп҃сѝ сп҃се, ꙗкоже сп҃слъ є҆сѝ ѿ ѕвѣ́рѧ прⷪ҇ро́ка."},
            {"TEXT": "Фарїсе́а вознесе́наго ѹ҆мо́мъ превзыдо́хъ возноша́емь при́снѡ, и҆ про́пастемъ соедини́хсѧ безмѣ́рныхъ прегрѣше́нїй: смири́вшагосѧ лю́тѣ, є҆ди́на чⷭ҇таѧ, и҆зба́ви и҆ ѹ҆ще́дри мѧ̀."},
            {"TEXT": "Иже пречꙋ́дное зача́тїе и҆мѣ́вши и҆ ржⷭ҇тво̀, твоѧ̑ млⷭ҇ти на мнѣ̀ ѻ҆каѧ́ннѣмъ ны́нѣ ѹ҆дивѝ: ибо въ беззако́нїихъ зача́хсѧ, и҆ роди́хсѧ, и҆ сластьмѝ поработи́хсѧ."},
            {"TEXT": "Рыда́ю, и҆ пла́чꙋ, и҆ стеню̀, є҆гда̀ сꙋди́ще стра́шное воспомѧнꙋ̀: лꙋка̑ваѧ бо дѣла̀ стѧжа́хъ: но ты́ ми неискꙋсомꙋ́жнаѧ дв҃о мт҃и бж҃їѧ, въ ча́съ стра́шный предста́ни."},
            {"TEXT": "Разꙋмѣ́ти и҆ глаго́лати не мо́жетъ всѧ́къ ѹмъ, дв҃о чⷭ҇таѧ, содѣ́ѧнное на тебѣ̀ чꙋ́до стра́нное и҆ пресла́вное: ка́кѡ родила̀ є҆сѝ, и҆ пребыва́еши па́ки чⷭ҇та̀; бг҃ъ єсть рожде́йсѧ по сꙋществꙋ̀."}
        ],
        "S": [
            {"TEXT": "Неискꙋсобра́чнаѧ чⷭ҇таѧ мт҃и твоѧ̀ хрⷭ҇тѐ, зрѧ́щи тѧ̀ ме́ртва повѣ́шена на дре́вѣ, мт҃рски рыда́ющи, глаго́лаше: что̀ тѝ воздадѐ є҆вре́йскїй беззако́нный собо́ръ и҆ безбл҃года́тный, иже мно́гихъ и҆ вели́кихъ твои́хъ дарѡ́въ наслади́выйсѧ сн҃е мо́й; пою̀ твоѐ бж҃е́ственное сни́тїе."}
        ],
        "7": [
            {"TITLE": "І҆рмо́съ", "TEXT": "Трїѐ ѻтроцы въ пещѝ трⷪ҇цꙋ проѡбрази́вше, преще́нїе ѻгненное попра́ша, и҆ пою́ще вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ."},
            {"TEXT": "Ѿ дѣ́лъ сп҃се́нїѧ нѣ́сть мѝ влⷣчце, грѣхи́ бо прилага́ю ко грѣхѡ́мъ, и҆ къ ѕло́бѣ ѕло́бꙋ: мл҃твою ѹбѡ твое́ю чⷭ҇таѧ, предварѝ и҆ сп҃си́ мѧ."},
            {"TEXT": "Сꙋ́дъ при две́рехъ, и҆ сꙋди́ще гото́во, гото́висѧ смире́ннаѧ дꙋшѐ, и҆ возопі́й: є҆гда̀ сꙋ́диши мѝ сло́ве, не ѡ҆сꙋдѝ менѐ, мл҃твами ро́ждшїѧ тѧ̀."},
            {"TEXT": "Ѡ҆б̾е́мъ грѣхѡ́вныѧ плоды̀, ѹ҆мертви́хсѧ, и҆ приноша́ю дꙋ́шꙋ непло́днꙋ, и҆ зовꙋ́ ти пречⷭ҇таѧ: плодоно́сна мѧ̀ покажѝ, ꙗже плодо́мъ твои́мъ тлю̀ потре́бльшаѧ."},
            {"TEXT": "Ѳ стра́ннагѡ та́инства! ѽ ѹ҆жа́снагѡ ра́зꙋма! ка́кѡ бг҃ъ на землѝ ꙗ҆ви́сѧ ꙗкѡ чл҃вѣ́къ; ꙗкѡ вѣ́сть, ꙗкѡ хо́щетъ, ꙗкѡ бл҃говоли́тъ, и҆ дѣ́йствꙋетъ, ꙗкоже и҆ хо́щетъ."}
        ],
        "8": [
            {"TITLE": "І҆рмо́съ", "TEXT": "Нестерпи́момꙋ ѻ҆гню̀ соедини́вшесѧ, бг҃оче́стїѧ предстоѧ́ще юнѡши, пла́менемъ же неврежде́ни, бж҃е́ственнꙋю пѣ́снь поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑ вѣ́ки."},
            {"TEXT": "Всѧ̀ ꙗкѡ добра̀, ꙗкѡ бли́жнѧѧ всѣ́хъ цр҃ю̀ бы́вши бцⷣе, напо́лни мѧ̀ бл҃ги́хъ дѣ́лъ въ ѕло́бѣ пожи́вшаго, и҆ въ лѣ́ности всѐ житїѐ сконча́вшаго, ꙗкѡ да тѧ̀ сла́влю во всѧ̑ вѣ́ки."},
            {"TEXT": "Ки́товы ѹ҆тро́бы, ꙗкоже и҆зба́вилъ є҆сѝ дре́вле прⷪ҇ро́ка пресла́внѡ, бж҃їй сло́ве: та́кѡ и҆зба́ви сп҃се ны́нѣ дꙋ́шꙋ мою̀ попо́лзшꙋюсѧ во глꙋбинꙋ̀ поги́бели, и҆мѣ́ѧ молѧ́щꙋю тѧ̀, неискꙋсобра́чнѡ ро́ждшꙋю тѧ̀ дв҃ꙋ."},
            {"TEXT": "Кра́сною ѻ҆де́ждею ѡ҆блече́на, ѡ҆брѣ́тше мѧ̀ ѕло́бы дѣ́латели, и҆ сеѧ̀ совлеко́ша мѧ̀: но сама́ мѧ бг҃ороди́тельнице дв҃о, бж҃е́ственными ѻ҆де́ждами ѹ҆ѧснѝ покаѧ́нїемъ, мл҃твами твои́ми бцⷣе."},
            {"TEXT": "то́же трепе́щетъ всѧ́ко созда́нїе, сего̀ чⷭ҇таѧ на рꙋкꙋ̀ и҆мѣ́ла є҆сѝ, за млⷭ҇рдїе на́съ ра́ди млⷣнца бы́вша, сего̀ молѝ сп҃стѝ всѧ̑ вѣ́рою зовꙋ́щыѧ: тѧ̀ превозно́симъ пречⷭ҇таѧ во всѧ̑ вѣ́ки."}
        ],
        "9": [
            {"TITLE": "І҆рмо́съ", "TEXT": "Въ зако́нѣ сѣ́ни и҆ писа́нїй, ѡбразъ ви́димъ вѣ́рнїи, всѧ́къ мꙋ́жескїй по́лъ ложесна̀ разверза́ѧ, ст҃ъ бг҃ꙋ: тѣ́мъ перворожде́нное сло́во, ѻ҆ц҃а̀ безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ."},
            {"TEXT": "Истлѣ́вша ѹ҆мо́мъ, и҆ дꙋше́ю, и҆ со́вѣсть ѕло́бою ѡ҆скверни́вша, и҆ на́га всѣ́хъ бл҃ги́хъ ꙗвльшагосѧ, дв҃о нетлѣ́ннаѧ, непоро́чнаѧ, не пре́зри менѐ, но дѣ́лы бл҃гоче́стїѧ ѹ҆красѝ."},
            {"TEXT": "Напо́лнихсѧ ѕѡ́лъ, напо́лнихсѧ помышле́нїй ѿчꙋжда́ющихъ мѧ̀ ѿ тебѐ чл҃вѣколю́бца, сегѡ̀ ра́ди стеню̀ и҆ вопїю̀: ка́ющасѧ прїими́ мѧ, и҆ не ѿри́ни менѐ тебѐ ро́ждшїѧ мольба́ми, бл҃года́телю многомлⷭ҇тиве."},
            {"TEXT": "Да и҆зба́влюсѧ твои́ми мл҃твами всенепоро́чнаѧ ѻ҆трокови́це ѿ всѧ́кагѡ гнѣ́ва, и҆ страсте́й смертоно́сныхъ лю́тагѡ гее́нскагѡ ѻ҆гнѧ̀, ѿ человѣ̑къ непра́ведныхъ, и҆ ѿ вра̑гъ ѕлы́хъ, прибѣгі́й въ кро́въ тво́й, и҆ зовы́й тѧ̀ на по́мощь."},
            {"TEXT": "Краснꙋ̀ дꙋше́ю, краснꙋ̀ помышле́ньми, краснꙋ̀ тѣ́ломъ, ѡ҆брѣ́тъ тѧ̀ прекра́сный, ѿ чре́слъ твои́хъ дв҃и́ческихъ воплоти́сѧ, ꙗкоже вѣ́сть, без̾ѡбра́зїе на́ше ѹ҆краша́ѧ дв҃о, є҆го́же молѝ сп҃сти́сѧ на́мъ."}
        ]
    },
    "U": {
        "S1": [
            {"TEXT": "Крⷭ҇тъ водрꙋзи́сѧ на землѝ, и҆ коснꙋ́сѧ нб҃сѐ, не ꙗ҆́кѡ дре́вꙋ досѧ́гшꙋ высотꙋ̀, но тебѣ̀ на не́мъ, и҆сполнѧ́ющемꙋ всѧ́чєскаѧ: сла́ва тебѣ̀."},
            {"TEXT": "Крⷭ҇тъ и҆ сме́рть пострада́ти и҆зво́ливый, посредѣ̀ тва́рей сїѧ̑ претерпѣ́лъ є҆сѝ, є҆гда̀ бл҃гоизво́лилъ є҆сѝ сп҃се, тѣ́ло твоѐ пригвозди́ти, тогда̀ и҆ со́лнце лꙋчы̀ скры̀: тогда̀ и҆ разбо́йникъ сїѧ̑ зрѧ̀, на крⷭ҇тѣ́ тѧ воспѣ́тъ, вопїѧ̀ бл҃гоговѣ́йнѡ: помѧни́ мѧ гдⷭ҇и: и҆ вѣ́ровавъ, прїѧ́тъ ра́й."}
        ],
        "S1_B": {"TITLE": "Крⷭ҇тобг҃оро́диченъ", "TEXT": "Нескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆з̾ неѧ̀ без̾ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ᲂу҆вы̀ мнѣ̀ ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;"},
        "S2": [
            {"TEXT": "На кѷпарі́сѣ, и҆ пе́ѵкѣ, и҆ ке́дрѣ, возне́слсѧ є҆сѝ а҆́гнче бж҃їй: да сп҃се́ши и҆̀же вѣ́рою покланѧ́ющыѧсѧ во́льномꙋ твоемꙋ̀ распѧ́тїю. хрⷭ҇тѐ бж҃е, сла́ва тебѣ̀."},
            {"TEXT": "Неизче́тнѣй вла́сти твое́й, и҆ во́льномꙋ твоемꙋ̀ распѧ́тїю, а҆́гг҃льскаѧ вѡ́инства дивлѧ́хꙋсѧ зрѧ́ще, ка́кѡ и҆́же неви́димый пло́тїю ра̑ны прїѧ́тъ, хотѧ̀ и҆зба́вити ѿ и҆стлѣ́нїѧ человѣ́чество; тѣ́мже ꙗ҆́кѡ бл҃года́телю вопїе́мъ тѝ: сла́ва, хрⷭ҇тѐ, бл҃гоꙋтро́бїю твоемꙋ̀."},
            {"TEXT": "Благодꙋ́шственное терпѣ́нїѧ ва́шегѡ побѣдѝ кѡ́зни ѕлонача́льнагѡ врага̀, мч҃нцы прехва́льнїи: сегѡ̀ ра́ди вѣ́чнагѡ сподо́бистесѧ блаже́нства. но моли́тесѧ гдⷭ҇еви, хрⷭ҇толюби́выхъ люде́й сп҃стѝ ста́до, свидѣ́телїе сꙋ́ще и҆́стины."}
        ],
        "S2_B": {"TITLE": "Крⷭ҇тобг҃оро́диченъ", "TEXT": "Поно́снꙋю, ще́дре, сме́рть въ распѧ́тїи во́лею претерпѣ́лъ є҆сѝ: тебе́ же ро́ждшаѧ хрⷭ҇тѐ, зрѧ́щи ᲂу҆ѧзвлѧ́шесѧ: є҆ѧ́же мольба́ми за милосе́рдїе млⷭ҇ти твоеѧ̀, є҆ди́не преблагі́й чл҃вѣколю́бче гдⷭ҇и, ᲂу҆ще́дри и҆ сп҃сѝ мі́ръ, взе́млѧй мі́ра грѣхѝ."},
        "S3": [
            {"TEXT": "Крⷭ҇тъ претерпѣ́лъ є҆сѝ безгрѣ́шне, клѧ́твы сосꙋ́дъ, за млⷭ҇рдїе неизрече́нное: первозда́ннаго пе́рвыѧ клѧ́твы свободи́лъ є҆сѝ. тѣ́мже твои́мъ чⷭ҇тны̑мъ покланѧ́емсѧ стрⷭ҇те́мъ, смотре́нїе твоѐ ст҃о́е сла́вѧще: є҆́же є҆ди́нъ за млⷭ҇рдїе млⷭ҇ти и҆спо́лнивъ, созда́нїе твоѐ сп҃слъ є҆сѝ."},
            {"TEXT": "Въ лани́тꙋ ᲂу҆да́ренъ бы́въ за ро́дъ человѣ́ческїй, и҆ не разгнѣ́валсѧ є҆сѝ: свободѝ и҆з̾ и҆стлѣ́нїѧ живо́тъ на́шъ гдⷭ҇и, и҆ поми́лꙋй на́съ ꙗ҆́кѡ чл҃вѣколю́бецъ."}
        ],
        "S3_B": {"TITLE": "Крⷭ҇тобг҃оро́диченъ", "TEXT": "Же́злъ си́лы стѧжа́вшїи крⷭ҇тъ сн҃а твоегѡ̀ бцⷣе, тѣ́мъ низлага́емъ врагѡ́въ шата̑нїѧ, любо́вїю тѧ̀ непреста́ннѡ велича́юще."},
        "K": {
            "P1": {
                "1": [
                    {"TITLE": "І҆рмо́съ", "TEXT": "Сꙋ́шꙋ глꙋбороди́тельнꙋю зе́млю со́лнце наше́ствова и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀, лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ гдⷭ҇еви, сла́внѡ бо просла́висѧ."},
                    {"TEXT": "Во́лны морскі̑ѧ жезло́мъ ѡ҆гꙋсти́въ, и҆ прове́лъ є҆сѝ лю́ди, проѡбразꙋ́ѧ крⷭ҇тъ тво́й, и҆́мже ссѣ́клъ є҆сѝ во́дꙋ ле́стнꙋю, и҆ къ землѝ ще́дре, бг҃оразꙋ́мїѧ сп҃слъ є҆сѝ всѣ́хъ, вѣ́рою пою́щихъ твою̀ си́лꙋ."},
                    {"TEXT": "Бе́зднꙋ сотвори́вый повелѣ́нїемъ, и҆́же вода́ми превы́спрєннѧѧ си́льнѣ покрыва́ѧй, и҆ и҆́же на вода́хъ зе́млю повѣ́сивый, ви́сиши на дре́вѣ, и҆ коле́блеши всю̀ тва́рь ма́нїемъ: всѣ́хъ же сердца̀ ᲂу҆твержда́еши въ стра́сѣ твое́мъ."},
                    {"TITLE": "Мч҃нченъ", "TEXT": "Сы́нове прича́стїемъ быва́ете бж҃е́ственнїи мч҃нцы хрⷭ҇тѡ́вы, и҆ жи́телїе вы́шнагѡ сїѡ́на и҆ наслѣ̑дницы, въ не́мже и҆ вѣнцы̀ носѧ́ще взыва́ете свѣ́тлѡ: пои́мъ гдⷭ҇еви, сла́внѡ бо просла́висѧ."},
                    {"TITLE": "Мч҃нченъ", "TEXT": "Рꙋ́къ ѿсѣчє́нїѧ и҆ но́гъ под̾ѧ́сте мч҃нцы, и҆ стрꙋ́жеми лю́тѣ, и҆ ѻ҆гню̀ примѣша́ющесѧ, не ѿверго́стесѧ ѿню́дъ хрⷭ҇та̀ бг҃а сꙋ́ща всѣ́хъ, но те́плѣ вопїѧ́сте: пои́мъ гдⷭ҇еви, сла́внѡ бо просла́висѧ."},
                    {"TITLE": "Бг҃оро́диченъ", "TEXT": "Предо́браѧ и҆ дв҃о влⷣчце, є҆го́же родила̀ є҆сѝ сн҃а, зрѧ́щи на дре́вѣ воздви́жена во́лею, пла́чꙋщи восклица́ла є҆сѝ, вопїю́щи болѣ́зненнѡ: бж҃е всѣ́хъ бл҃гоꙋтро́бне, гдⷭ҇ь сы́й сла́вы, ка́кѡ сїѧ̑ стра́ждеши влⷣко;"}
                ],
                "2": [
                    {"TITLE": "І҆рмо́съ", "TEXT": "Во́ды дре́вле, ма́нїемъ бжⷭ҇твеннымъ, во є҆ди́но со́нмище совокꙋпи́вый, и҆ раздѣли́вый мо́ре і҆и҃льтєскимъ лю́демъ, се́й бг҃ъ на́шъ, препросла́вленъ єсть: томꙋ̀ є҆ди́номꙋ пои́мъ, ꙗкѡ просла́висѧ."},
                    {"TEXT": "Ѡ҆чище́нїе мѝ пода́ждь прегрѣше́нїй, бж҃е́ственными твои́ми мольба́ми дв҃о: си́льнꙋ бо и҆́маши мл҃твꙋ пречⷭ҇таѧ, и҆ тебѐ чтꙋ́щыѧ и҆збавлѧ́еши ѿ согрѣше́нїй, и҆ страсте́й, и҆ скорбе́й, и҆ ѡ҆бстоѧ́нїй."},
                    {"TEXT": "Вода́ми мл҃твъ твои́хъ дв҃о, и҆ста́ѧвшꙋю зно́емъ безмѣ́рныхъ мои́хъ согрѣше́нїй и҆ страсте́й, ѡ҆росѝ дꙋ́шꙋ мою̀ смире́ннꙋю: ꙗ҆́кѡ да прохлажде́нїе бж҃е́ственно ᲂу҆лꙋчи́въ, пѣ́сньми тѧ̀ велича́ю, ꙗ҆́кѡ предста́тельницꙋ те́плꙋю."},
                    {"TEXT": "Всего̀ погрꙋжа́ема грѣхмѝ и҆ всего̀ ѿча́ѧнна мѧ̀ сꙋ́ща, ты̀ чⷭ҇таѧ влⷣчце, млⷭ҇рдїѧ твоегѡ̀ рꙋ́кꙋ просте́рши, къ покаѧ́нїѧ мѧ̀ высотѣ̀ привлецы̀, подаю́щи мѝ и҆сто́чникъ сле́зъ."},
                    {"TEXT": "Раздерѝ пречⷭ҇таѧ, грѣхо́вное рꙋкописа́нїе мои́хъ прегрѣше́нїй твои́ми мл҃твами, ꙗ҆́кѡ и҆мꙋ́щи къ сн҃ꙋ твоемꙋ̀ дерзнове́нїе за ны̀ моли́ти прилѣ́жнѡ: тѧ́ бо є҆ди́нꙋ и҆́мамы хрⷭ҇тїа́не застꙋ́пницꙋ."}
                ]
            },
            "P3": {
                "1": [
                    {"TITLE": "І҆рмо́съ", "TEXT": "Оу҆твержде́нїе на тѧ̀ надѣ́ющихсѧ, ᲂу҆твердѝ гдⷭ҇и цр҃ковь, и҆́же стѧжа́лъ є҆сѝ честно́ю твое́ю кро́вїю."},
                    {"TEXT": "Є҆ди́нъ сложе́нъ носѧ̀ соста́въ сло́ве, претерпѣ́лъ є҆сѝ распѧ́тїе безче́стнѣйшее: чтꙋ́щыѧ тѧ̀ че́сти сподо́би сꙋ́щїѧ."},
                    {"TEXT": "Разрѣше́ни бы́ша земноро́днїи ѿ клѧ́твы, клѧ́твѣ тебѣ̀ влⷣко бы́вшꙋ, и҆ крⷭ҇то́мъ бл҃гослове́нїе и҆сточи́вшемꙋ."},
                    {"TITLE": "Мч҃нченъ", "TEXT": "Прише́льцы во всю̀ зе́млю бы́вше, и҆ нбⷭ҇нїи вои́стиннꙋ гра́ждане ꙗ҆ви́стесѧ, и҆ хрⷭ҇тꙋ̀ снаслѣ́дницы всехва́льнїи."},
                    {"TITLE": "Мч҃нченъ", "TEXT": "Крѣпча́йшее ѻ҆рꙋ́жїе, крⷭ҇тъ стѧжа́вше мч҃нцы, всю̀ си́лꙋ гꙋби́телѧ врага̀ до конца̀ побѣди́ша."},
                    {"TITLE": "Бг҃оро́диченъ", "TEXT": "Ты̀ соблюла́сѧ є҆сѝ и҆ по ржⷭ҇твѣ̀ дв҃а, ꙗ҆́же бг҃а чⷭ҇таѧ ро́ждши воплоще́на, на крⷭ҇тѣ̀ пригво́ждшасѧ хотѣ́нїемъ."}
                ],
                "2": [
                    {"TITLE": "І҆рмо́съ", "TEXT": "И҆́же ѿ не сꙋ́щихъ всѧ̑ приведы́й сло́вомъ созида́ємаѧ, соверша́ємаѧ дх҃омъ вседержи́телю вы́шнїй, въ любвѝ твое́й ᲂу҆твердѝ менѐ."},
                    {"TEXT": "Благоꙋтрѡ́бїѧ млⷭ҇рдїѧ твоегѡ̀, молю́сѧ, ѿве́рзи мѝ вско́рѣ бцⷣе пречⷭ҇таѧ, и҆ те́плаѧ мнѣ̀ ꙗ҆ви́сѧ во и҆скꙋше́нїихъ помо́щница, и҆ сп҃се́нїе."},
                    {"TEXT": "И҆зба́ви мѧ̀ ѿ всѧ́кїѧ содержа́щїѧ лю́тыѧ грѣхо́вныѧ бꙋ́ри, раба̀ твоего̀ пречⷭ҇таѧ, и҆ ко сп҃си́тельномꙋ мѧ̀ приста́нищꙋ напра́ви, мл҃твами твои́ми."},
                    {"TEXT": "Сп҃си́ мѧ мт҃и дв҃о чⷭ҇таѧ, ѿ страсте́й мои́хъ мꙋ́тныхъ слїѧ́нїй, и҆ ѡ҆бходѧ́щихъ ны́нѣ смире́ннꙋю мою̀ дꙋ́шꙋ, и҆ ѡ҆скорблѧ́ющихъ."},
                    {"TEXT": "Сле́зъ тꙋ́чꙋ пода́ждь мѝ бл҃га́ѧ, и҆ си́ми ᲂу҆гасѝ страсте́й мои́хъ пе́щь, и҆ всѧ́кїѧ ѡ҆мы́й дꙋшє́вныѧ моѧ̑ сквє́рны бцⷣе."}
                ]
            },
            "P4": {
                "1": [
                    {"TITLE": "І҆рмо́съ", "TEXT": "Покры́ла є҆́сть нб҃са̀ добродѣ́тель твоѧ̀ хрⷭ҇тѐ, и҆з̾ кївѡ́та бо проше́дъ ст҃ы́ни твоеѧ̀ нетлѣ́нныѧ мт҃ре: въ хра́мѣ сла́вы твоеѧ̀ ꙗ҆ви́лсѧ є҆сѝ ꙗ҆́кѡ млⷣнецъ рꙋконоси́мь, и҆ и҆спо́лнишасѧ всѧ̑ твоегѡ̀ хвале́нїѧ."},
                    {"TEXT": "Паде́нїе а҆да́мово є҆ди́нъ воздви́глъ є҆сѝ хрⷭ҇тѐ, но́въ бы́въ а҆да́мъ, на крⷭ҇тѣ̀ рꙋ́цѣ пригвожде́й, тро́стїю же бїе́нъ хотѧ̀, и҆ ѻ҆́цта и҆ же́лчи вкꙋша́ѧ, превозноша́емый высото́ю црⷭ҇твїѧ твоегѡ̀."},
                    {"TEXT": "Ꙗ҆́кѡ ѻ҆вча̀ на заколе́нїе тѧ̀ прⷪ҇ро́къ предзри́тъ, и҆ ꙗ҆́кѡ а҆́гнца сло́ве бж҃їй, не проти́вѧщасѧ ѿню́дъ, нижѐ вопїю́ща: и҆́бо хотѣ́нїемъ претерпѣ́лъ є҆сѝ распѧ́тисѧ, ꙗ҆́кѡ да и҆̀же во́лею согрѣши́вшыѧ и҆зба́виши, и҆ сп҃се́ши милосе́рде гдⷭ҇и."},
                    {"TITLE": "Мч҃нченъ", "TEXT": "Ѡ҆бно́вльше дꙋ́шы ра́ломъ вѣ́ры, мч҃нцы хрⷭ҇тѡ́вы, сѣ́мѧ терпѣ́нїемъ мꙋ́къ всѣ́ѧша, и҆ кла́съ мꙋче́нїѧ гобзꙋ́ющїй ѡ҆б̾ѧ́ша, вѣ́рныхъ составлє́нїѧ пита́ющъ. тѣ́мже при́снѡ сла́вими сꙋ́ть."},
                    {"TITLE": "Мч҃нченъ", "TEXT": "Оу҆тѣснѧ́еми стꙋже́нїемъ нестерпи́мыхъ лю̑тъ, ча́ѧнїемъ кра́сныхъ, къ простра́нствꙋ вы́шнѧгѡ црⷭ҇твїѧ ꙗ҆́вѣ мч҃нцы достиго́ша, ꙗ҆́кѡ да разширѧ́тъ на́ша ᲂу҆ста̀, тѣ́хъ непреста́ннѡ пѣ́ти борє́нїѧ."},
                    {"TITLE": "Бг҃оро́диченъ", "TEXT": "Ꙗ҆́же ᲂу҆́гль бж҃е́ственный прїе́мши, ꙗ҆́коже клеща̀, не ѡ҆палѧ́ющь ѿню́дъ, ѡ҆роша́ющъ же па́че, мт҃и дв҃о, безсѣ́меннꙋю и҆ бж҃е́ственнꙋю ᲂу҆тро́бꙋ твою̀: є҆го́же ви́дѧщи пло́тїю повѣ́шена во́лею на дре́вѣ, пѣ́сньми сла́влѧше."}
                ],
                "2": [
                    {"TITLE": "І҆рмо́съ", "TEXT": "Положи́лъ є҆сѝ къ на́мъ тве́рдꙋю любо́вь гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. тѣ́мже тѝ зове́мъ бл҃годарѧ́ще: сла́ва си́лѣ твое́й гдⷭ҇и."},
                    {"TEXT": "Всю̀ на тѧ̀ наде́ждꙋ возложи́хъ влⷣчце, молю́сѧ припа́даѧ ѿ дꙋшѝ: смертоно́сныѧ и҆зба́ви болѣ́зни, къ жи́зни сп҃се́нїѧ возводѧ́щи мѧ̀, ꙗ҆́же жи́знь ро́ждшаѧ."},
                    {"TEXT": "Влⷣчце чⷭ҇таѧ, крѣ́пкаѧ мі́рꙋ помо́щница, не ѿве́ржи менѐ ѿ себѐ, нижѐ посра́млена ѿсле́ши мѧ̀ ѿ лица̀ твоегѡ̀, нижѐ бѣсѡ́мъ покажи́ мѧ ѡ҆бра́дованїе."},
                    {"TEXT": "Ве́сь ѡ҆бнаже́нъ бы́хъ ѻ҆каѧ́нный бж҃е́ственныхъ дѣ́лъ, и҆ ᲂу҆ѧзви́хсѧ сласте́й ѻ҆́стрыми стрѣла́ми, и҆ ѡ҆стрꙋпле́нъ бы́хъ. тѣ́мже вопїю́ ти влⷣчце: сп҃си́ мѧ пречⷭ҇таѧ."},
                    {"TEXT": "Прїидо́ша чⷭ҇таѧ, безмѣ́стныхъ дѣѧ́нїй во́ды до ѻ҆каѧ́нныѧ моеѧ̀ дꙋшѝ, и҆ по́мыслы бре́нными ѡ҆держи́мь, вопїю́ ти съ болѣ́знїю: не пре́зри влⷣчце раба̀ твоегѡ̀."}
                ]
            },
            "P5": {
                "1": [
                    {"TITLE": "І҆рмо́съ", "TEXT": "Ꙗкѡ ви́дѣ и҆са́їа ѡ҆бра́знѡ на прⷭ҇то́лѣ превознесе́на бг҃а, ѿ а҆гг҃лъ сла́вы дорѷноси́ма, ѽ ѻ҆каѧ́нный, вопїѧ́ше, а҆зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща."},
                    {"TEXT": "Оу҆поко́илъ мѧ̀ є҆сѝ сло́ве, претрꙋжде́наго трꙋдо́мъ прегрѣше́нїй, препочива́ѧ на дре́вѣ влⷣко, и҆ взѧ́тъ поноше́нїе моѐ, и҆́миже пострада́лъ є҆сѝ і҆и҃се поноше́ньми. пою̀ твою̀ держа́вꙋ и҆ бж҃е́ствєннаѧ страда̑нїѧ."},
                    {"TEXT": "Возже́гъ ꙗ҆́коже свѣ́щникъ на крⷭ҇тѣ̀ пло́ть твою̀, и҆ поиска́лъ є҆сѝ поги́бшꙋю дра́хмꙋ человѣколю́бче, и҆ всѧ̑ призыва́еши дрꙋ́ги твоѧ̑ си̑лы, на сеѧ̀ ѡ҆брѣ́тенїе: пое́мъ держа́вꙋ хрⷭ҇тѐ, црⷭ҇твїѧ твоегѡ̀."},
                    {"TITLE": "Мч҃нченъ", "TEXT": "Пове́рженъ льсте́цъ, при нога́хъ нельсти́выхъ стрⷭ҇тоте́рпєцъ хрⷭ҇то́выхъ, ме́ртвъ зри́мь є҆́сть и҆ недѣ́йственъ: са́ми же нельсти́внѡ сопричита́еми сꙋ́ть со а҆́гг҃лы, неизрече́нныѧ ра́дости и҆сполнѧ́ющесѧ."},
                    {"TITLE": "Мч҃нченъ", "TEXT": "Ст҃і́и стꙋ́денїю, и҆ лю́тыми мꙋ́ками и҆ скорбьмѝ, и҆ ра́нами вельмѝ померза́еми, къ теплотѣ̀ преидо́ша бж҃е́ственнѣй нбⷭ҇нагѡ црⷭ҇твїѧ вои́стиннꙋ, и҆ те́плїи предста́тели вѣ̑рнымъ при́снѡ ꙗ҆влѧ́ютсѧ."},
                    {"TITLE": "Бг҃оро́диченъ", "TEXT": "Распина́ема на дре́вѣ, и҆ ре́бра копїе́мъ и҆скопова́ема, ѿ ре́бръ дре́вле созда́вшаго є҆́ѵꙋ, пречⷭ҇таѧ дв҃о зрѧ́щи, вопїѧ́ше мт҃рски: ка́кѡ ᲂу҆мира́еши сн҃е мо́й животѐ безсме́ртный;"}
                ],
                "2": [
                    {"TITLE": "І҆рмо́съ", "TEXT": "Ꙗкѡ ви́дѣ и҆са́їа ѡ҆бра́знѡ на прⷭ҇то́лѣ превознесе́на бг҃а, ѿ а҆гг҃лъ сла́вы дорѷноси́ма, ѽ ѻ҆каѧ́нный, вопїѧ́ше, а҆зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща."},
                    {"TEXT": "Вїногра́де бж҃е́ственный, и҆́же кра́сный гро́здъ прозѧ́бшаѧ, и҆ дꙋша́мъ подаю́щъ питїѐ бж҃е́ственное дв҃о, напое́нїѧ го́рькагѡ, и҆ пїѧ́нства страсте́й, и҆ сласте́й и҆зба́ви дꙋ́шꙋ мою̀, и҆ ѻ҆гнѧ̀ вѣ́чнагѡ."},
                    {"TEXT": "Тимѣ́нїѧ и҆сто́ргни мѧ̀ грѣхѡ́въ, пречⷭ҇таѧ бг҃оневѣ́сто, па́дшаго въ ка́лъ страсте́й: и҆ стрꙋѧ́ми мл҃твъ твои́хъ ѡ҆мы́вши мѧ̀ страсте́й скве́рнъ, ри́зою сп҃се́нїѧ свѣтови́дною ѡ҆дежѝ."},
                    {"TEXT": "Ꙗ҆́же мі́рови ми́ръ, и҆ сп҃се́нїе всѣ̑мъ пода́вшаѧ, ꙗ҆́кѡ бж҃е́ственный ми́ръ поро́ждши дв҃о чⷭ҇таѧ, настоѧ́щꙋю бра́нь страсте́й дꙋшѝ моеѧ̀ и҆ тѣ́ла ᲂу҆мирѝ, стра́хомъ и҆ любо́вїю сп҃са хрⷭ҇та̀."},
                    {"TEXT": "Болѣ́вшꙋю дꙋ́шꙋ мою̀ грѣхмѝ пречⷭ҇таѧ, и҆сцѣлѝ твои́мъ млⷭ҇рдїемъ, и҆ сподо́би наставлѧ́ющи мѧ̀ твори́ти во смире́нїи сн҃а твоегѡ̀ повелѣ̑нїѧ при́снѡ, ꙗ҆́кѡ да воспрїимꙋ̀ сегѡ̀ бла́гость."}
                ]
            },
            "P6": {
                "1": [
                    {"TITLE": "І҆рмо́съ", "TEXT": "Возопѝ къ тебѣ̀, ви́дѣвъ ста́рецъ ѻ҆чи́ма сп҃се́нїе, є҆́же лю́демъ прїи́де ѿ бг҃а: хрⷭ҇тѐ, ты̀ бг҃ъ мо́й."},
                    {"TEXT": "Во́лею закла́лсѧ є҆сѝ ꙗ҆́кѡ а҆́гнецъ, снѣ́дїю дре́ва ᲂу҆ме́ршаго во́лею, па́ки къ жи́зни хрⷭ҇тѐ возводѧ̀."},
                    {"TEXT": "На крⷭ҇тъ воздви́глсѧ є҆сѝ, и҆ низпаде́сѧ бѣсо́вскаѧ пре́лесть: вознесе́сѧ же вѣ́рныхъ мно́жество, воспѣва́юще тѧ̀ живода́вче."},
                    {"TITLE": "Мч҃нченъ", "TEXT": "Багрѧни́цею ꙗ҆́же ѿ крове́й и҆спещре́ни мч҃нцы, цр҃ю̀ всѣ́хъ ны́нѣ предстоѧ́тъ, вѣнцы̀ свѣ́тлыми ᲂу҆краша́еми."},
                    {"TITLE": "Мч҃нченъ", "TEXT": "И҆сцѣле́нїе всѣ̑мъ пристꙋпа́ющымъ и҆сточа́ютъ мо́щи ст҃ы́хъ мч҃нкъ, и҆ страсте́й мно́жество потоплѧ́ютъ."},
                    {"TITLE": "Бг҃оро́диченъ", "TEXT": "Разꙋмѣ́ти не мо́жетъ ᲂу҆́мъ человѣ́ческїй ѻ҆трокови́це, па́че є҆стества̀ рождества̀ твоегѡ̀ та́йнꙋ: па́че бо ᲂу҆ма̀ бг҃а родила̀ є҆сѝ."}
                ],
                "2": [
                    {"TITLE": "І҆рмо́съ", "TEXT": "Бе́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й влⷣко высо́кꙋю твою̀ мы́шцꙋ, ꙗкѡ петра́ мѧ ѹ҆пра́вителю сп҃сѝ."},
                    {"TEXT": "И҆збавле́нїе прегрѣше́нїй пода́ждь ꙗ҆́кѡ бл҃га́ѧ, твоемꙋ̀ рабꙋ̀ пречⷭ҇таѧ, твоегѡ̀ застꙋпле́нїѧ просѧ́щемꙋ съ вѣ́рою, и҆ бꙋ́дꙋщагѡ мѧ̀ сꙋда̀ и҆схитѝ."},
                    {"TEXT": "Влⷣчце и҆ мт҃и и҆зба́вителѧ, ты̀ предста́ни мѝ въ ча́съ и҆схо́да моегѡ̀, и҆стѧза́емꙋ мнѣ̀ ѿ воздꙋ́шныхъ дꙋхѡ́въ, ѡ҆ ꙗ҆̀же несмы́сленною мы́слїю содѣ́ѧхъ."},
                    {"TEXT": "Ѡ҆каѧ́ненъ ꙗ҆ви́хсѧ ве́сь а҆́зъ, нечистота́ми всегда̀ ѡ҆б̾ѧ́тъ: и҆ прозрѧ̀ ны́нѣ созадѝ ногꙋ̀ мое́ю сме́рть, взыва́ю тѝ бцⷣе, помози́ ми."},
                    {"TEXT": "Во́лны стра́стныхъ помышле́нїй, всегда̀ мѧ̀ смꙋща́ютъ пречⷭ҇таѧ, и҆ лꙋка́выхъ дꙋхѡ́въ бꙋ́рѧ погрꙋжа́етъ мѧ̀: но ᲂу҆твердѝ на ка́мени безстра́стїѧ."}
                ]
            },
            "P7": {
                "1": [
                    {"TITLE": "І҆рмо́съ", "TEXT": "Тебѐ во ѻ҆гнѝ ѡ҆роси́вшаго ѻ҆́троки бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а сло́ва пои́мъ, благоче́стнѡ пою́ще: бл҃гослове́нъ бг҃ъ ѻ҆тє́цъ на́шихъ."},
                    {"TEXT": "На ке́дрѣ возне́слсѧ є҆сѝ, и҆ пе́ѵкѣ, и҆ кѷпарі́сѣ влⷣко, ѿ трⷪ҇цы є҆ди́нъ сы́й, и҆ возне́слъ є҆сѝ сꙋ́щыѧ бо глꙋбинꙋ̀ мно́гихъ сласте́й впа́дшыѧ: бл҃гослове́нъ бг҃ъ ѻ҆тє́цъ на́шихъ."},
                    {"TEXT": "Кро́вїю чⷭ҇тно́ю гдⷭ҇и, тва́рь ѡ҆чи́стилъ є҆сѝ ѿ кро́ве, приноси́мыѧ ме́рзкимъ бѣсѡ́мъ, и҆ разрꙋши́лъ є҆сѝ жє́ртвы сквє́рныѧ сло́ве бж҃їй, поже́рсѧ ꙗ҆́кѡ неѕло́бивъ а҆́гнецъ: сла́ва держа́вѣ твое́й."},
                    {"TITLE": "Мч҃нченъ", "TEXT": "Стоѧ́хꙋ пред̾ мꙋчи́тели, ꙗ҆́кѡ столпѝ неподви́жимїи, поколеба́юще пре́лесть, и҆ ᲂу҆твержда́юще вѣ́рныхъ сердца̀, страда́льцы пою́ще: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ."},
                    {"TITLE": "Мч҃нченъ", "TEXT": "Не ѡ҆пали́стесѧ ѻ҆гне́мъ, ѻ҆гнѧ̀ теплѣ́йшее произволе́нїе стѧжа́вше, стрⷭ҇тоте́рпцы хрⷭ҇тѡ́вы вѣнцено́сцы, вопїѧ́ше: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ."},
                    {"TITLE": "Бг҃оро́диченъ", "TEXT": "Зача́тїе несравне́но, и҆ ржⷭ҇тво̀ несказа́нно и҆мѣ́ла є҆сѝ чⷭ҇таѧ є҆ди́на, влⷣкꙋ вопло́щши пло́тїю распе́ншагосѧ, є҆мꙋ́же пою́ще вопїе́мъ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ."}
                ],
                "2": [
                    {"TITLE": "І҆рмо́съ", "TEXT": "Ꙗ҆́коже дре́вле бл҃гочєсти́выѧ трѝ ѻ҆́троки ѡ҆роси́лъ є҆сѝ въ пла́мени халде́йстѣмъ, свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ: бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ."},
                    {"TEXT": "Тебѐ мт҃ри бж҃їи, чⷭ҇тѣй и҆ непоро́чнѣй молю́сѧ, ѡ҆скверне́нный тѣ́ломъ и҆ дꙋше́ю, и҆ ѡ҆калѧ́нный дѣѧ́нїи нечи́стыми, и҆ надѣ́юсѧ влⷣчце, на млⷭ҇ть твою̀, ты́ мѧ ᲂу҆ще́дри, пречⷭ҇таѧ."},
                    {"TEXT": "Прегрѣше́нїй мои́хъ мно́жество, и҆ ѕлы́хъ и҆спыта́нїе, недоꙋмѣ́нїемъ мѧ̀ препира́етъ ѕѣлѡ̀, и҆ во ѿча́ѧнїѧ влече́тъ глꙋбинꙋ̀: пречⷭ҇таѧ влⷣчце, сп҃си́ мѧ погиба́ющаго, и҆ лю́тѣ потоплѧ́ема."},
                    {"TEXT": "Поми́лꙋй бл҃га́ѧ смири́вшꙋюсѧ дꙋ́шꙋ мою̀ лꙋка́выми дѣѧ́ньми, и҆ къ покаѧ́нїѧ мѧ̀ пꙋтѝ наста́ви, и҆ твори́ти хотѣ̑нїѧ твоегѡ̀ сн҃а и҆спра́ви, и҆ ѿ мꙋ́ки и҆зба́ви."},
                    {"TEXT": "Мно́жествомъ щедро́тъ твоеѧ̀ бл҃гости, грѣхѡ́въ на́шихъ мно́жество пре́зри бл҃га́ѧ, и҆ благопремѣни́тельна бꙋ́ди, немо́лчнѡ зовꙋ́щымъ: бл҃гослове́нъ, пречⷭ҇таѧ, пло́дъ твоегѡ̀ чре́ва."}
                ]
            },
            "P8": {
                "1": [
                    {"TITLE": "І҆рмо́съ", "TEXT": "Нестерпи́момꙋ ѻ҆гню̀ соедини́вшесѧ, бг҃оче́стїѧ предстоѧ́ще юнѡши, пла́менемъ же неврежде́ни, бж҃е́ственнꙋю пѣ́снь поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑ вѣ́ки."},
                    {"TEXT": "Лю́дїе непокори́вїи и҆ неразꙋ́мнїи, тѧ̀ нра́вомъ благопоко́рнымъ восхотѣ́вша распѧ́тисѧ, ѡ҆сꙋжда́ютъ ᲂу҆мре́ти: ꙗ҆́кѡ да хотѣ́нїемъ ᲂу҆мерщвлє́нныѧ сло́ве, ѡ҆живи́ши, пою́щыѧ тѧ̀ и҆ превозносѧ́щыѧ во вѣ́ки."},
                    {"TEXT": "Распросте́ръ на крⷭ҇тѣ̀ дла̑ни, рꙋ́цѣ неꙋдержа́ннѡ простє́ртыѧ ко дре́вꙋ снѣ́дномꙋ первозда́ннагѡ и҆сцѣлѧ́ѧ влⷣко: и҆ зрѧ́щи тѧ̀ стра́хомъ со́лнце, лꙋчы̀ скрыва́ше, и҆ всѧ̀ тва́рь поколеба́сѧ."},
                    {"TITLE": "Мч҃нченъ", "TEXT": "Лꙋча́ми сщ҃е́нныхъ боре́нїй стрꙋи̑ нече́стїѧ, и҆злїѧ̑нїѧ безбо́жїѧ и҆зсꙋши́ша стрⷭ҇тоте́рпцы, и҆ и҆сто́чники и҆сточи́ша и҆сцѣле́нїй, скве́рнꙋ страсте́й ѡ҆мыва́ющыѧ, и҆ вѣ́рныхъ сердца̀ напаѧ́ющыѧ бога́тнѡ."},
                    {"TITLE": "Мч҃нченъ", "TEXT": "Соѡбра́знѡ честны́хъ стрⷭ҇те́й, и҆ бж҃е́ственныхъ за́повѣдей и҆сполни́телїе стрⷭ҇тоте́рпцы, согра́ждане безплѡ́тнымъ: написа́тисѧ ны́нѣ въ вы́шнѣмъ гра́дѣ, бг҃а моли́те, ва́съ чтꙋ́щымъ во всѧ̑ вѣ́ки."},
                    {"TITLE": "Бг҃оро́диченъ", "TEXT": "Рꙋ́чкꙋ тѧ̀ златꙋ́ю и҆ свѣ́щникъ, трапе́зꙋ и҆ же́злъ, бж҃е́ственнꙋю го́рꙋ и҆ ѻ҆́блакъ, пала́тꙋ цр҃е́вꙋ и҆ прⷭ҇то́лъ ѻ҆гнеѡбра́зенъ, бцⷣꙋ всѝ вѣ́рнїи и҆менꙋ́емъ, по ржⷭ҇твѣ̀ дв҃ою сохра́ншꙋюсѧ."}
                ],
                "2": [
                    {"TITLE": "І҆рмо́съ", "TEXT": "Въ пла́мень ко ѻ҆трокѡ́мъ є҆вре́йскимъ снизше́дшаго, бж҃їею си́лою, и҆ ꙗ҆́вльшагосѧ гдⷭ҇а, сщ҃е́нницы бл҃гослови́те, и҆ превозноси́те во всѧ̑ вѣ́ки."},
                    {"TEXT": "Сласте́й го́ресть, чꙋ̑вства всѧ̑ тѣлє́снаѧ проше́дши, дꙋ́шꙋ мою̀ безмѣ́стнѡ ѡ҆калѧ́етъ, и҆ въ сме́рть влече́тъ: влⷣчце мі́ра, бꙋ́ди мѝ сп҃се́нїе."},
                    {"TEXT": "На тѧ̀ возложи́хъ влⷣчце, се́рдце, и҆ дꙋ́шꙋ, и҆ тѣ́ло: не и҆́мамъ бо и҆ны́ѧ наде́жди, ра́звѣ тебѐ, є҆́юже полꙋчꙋ̀ млⷭ҇ть. тѣ́мже пода́ждь мѝ бога́тꙋю твою̀ бл҃года́ть."},
                    {"TEXT": "Ѕмі́й мнѣ̀ ꙗ҆́домъ приползѐ, и҆ плотско́ю сла́достїю ѻ҆каѧ́ннꙋю дꙋ́шꙋ мою̀ лю́тѣ ᲂу҆морѝ: но ѡ҆живѝ сїю̀ сопроти́вными лѣчьба́ми, чⷭ҇таѧ, твои́ми мл҃твами."},
                    {"TEXT": "Лю́таѧ мѧ̀ но́щь покрыва́етъ прегрѣше́нїй, ст҃а́ѧ влⷣчце: не и҆́мамъ бо свѣщѝ, дꙋ́шꙋ просвѣща́ющїѧ благодѣѧ́нїѧ є҆ле́емъ. тѣ́мже и҆з̾ черто́га и҆зринꙋ́хсѧ вы́шнѧгѡ."}
                ]
            },
            "P9": {
                "1": [
                    {"TITLE": "І҆рмо́съ", "TEXT": "Въ зако́нѣ сѣ́ни и҆ писа́нїй ѡбразъ ви́димъ вѣ́рнїи: всѧ́къ мꙋ́жескїй по́лъ ложесна̀ разверза́ѧ, ст҃ъ бг҃ꙋ: тѣ́мъ перворожде́нное сло́во, ѻ҆ц҃а̀ безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ."},
                    {"TEXT": "На крⷭ҇тѣ̀ пригво́ждсѧ і҆и҃се, и҆́же ѡ҆снова́вый на ниче́мже всю̀ зе́млю, ᲂу҆глѣ́бшаго мѧ̀ въ ка́лѣ грѣхо́внѣмъ нра́вомъ лꙋка́вымъ, ꙗ҆́кѡ бл҃гъ ᲂу҆ще́дривъ хрⷭ҇тѐ, и҆ и҆звле́къ, и҆ безче́стною твое́ю сме́ртїю почти́лъ є҆сѝ, многомлⷭ҇тиве."},
                    {"TEXT": "Ви́дѣнъ бы́лъ є҆сѝ бг҃ъ неви́димый є҆стество́мъ, пло́тїю возвыша́емъ, ꙗ҆́кѡ да ѿ врагѡ́въ неви́димыхъ и҆зба́виши мі́ръ ви́димый, и҆ сꙋ́щыѧ ни́зꙋ, небе́сны сотвори́ши хрⷭ҇тѐ, славосло́вѧщыѧ держа́вꙋ вели́кїѧ вла́сти твоеѧ̀."},
                    {"TITLE": "Мч҃нченъ", "TEXT": "Во́инство сщ҃е́нное, ст҃ы̑мъ а҆́гг҃лѡмъ подо́бнѡ и҆збра́нное, ра́й, посредѣ̀ и҆мы́й живо́тное дре́во, хрⷭ҇та̀, бг҃окра́сныѧ цр҃кве сосло́вїе честно́е, всесла́внїи стрⷭ҇тоте́рпцы сп҃сѡвы ꙗ҆ви́стесѧ."},
                    {"TITLE": "Мч҃нченъ", "TEXT": "На́съ на землѝ ва́съ помина́ющихъ, помина́йте ст҃і́и престо́лꙋ влⷣчнемꙋ предстоѧ́ще ра́достнѡ: и҆ ꙗ҆̀же ѿѻнꙋ́дꙋ зарѧ́ми бога́тнѡ сщ҃е́ннїи просвѣща́йте ны̀, ꙗ҆́кѡ да долгѡ́въ разрѣше́нїе прїи́мемъ."},
                    {"TITLE": "Бг҃оро́диченъ", "TEXT": "Свѣти̑ла, твоѐ зрѧ́ще сн҃е мо́й распѧ́тїе, заидо́ста: и҆ ка́кѡ є҆вре́йскїй со́нмъ не за́йде невѣ́рный, преда́въ тѧ̀ на сме́рть нача́льника жи́зни; бцⷣа вопїѧ́ше. ю҆́же непреста́ннѡ велича́емъ."}
                ],
                "2": [
                    {"TITLE": "І҆рмо́съ", "TEXT": "Тебѐ неѡпали́мꙋю кꙋпинꙋ̀, и҆ ст҃ꙋ́ю дв҃ꙋ, мт҃рь свѣ́та, и҆ бцⷣꙋ, наде́ждꙋ всѣ́хъ на́съ, велича́емъ."},
                    {"TEXT": "Скве́рнꙋ стра́стныхъ помышле́нїй моегѡ̀ ᲂу҆ма̀ ѡ҆чи́стивши чⷭ҇таѧ, безстра́стїѧ свѣ́тлою ри́зою ѡ҆дежи́ мѧ."},
                    {"TEXT": "Ѿве́рзи мѝ бж҃е́ствєнныѧ вхо́ды покаѧ́нїѧ дв҃о, вхо́ды страсте́й и҆ сласте́й мои́хъ загражда́ющи, и҆ возбранѧ́ющи си́лою твое́ю."},
                    {"TEXT": "Оу҆слы́ши гла́съ стена́нїѧ моегѡ̀, и҆ гла́съ пла́ча моегѡ̀, дв҃о всенепоро́чнаѧ, и҆ пода́ждь ѡ҆чище́нїе и҆ сп҃се́нїе ѻ҆каѧ́ннѣй мое́й дꙋшѝ."},
                    {"TEXT": "Ве́сь ѿча́ѧхсѧ ѻ҆каѧ́нный, и҆ недоꙋмѣ́юсѧ, помышлѧ́ѧ лꙋка̑ваѧ моѧ̑ дѣѧ̑нїѧ: тꙋ́не ᲂу҆ще́дри влⷣчце. и҆ сп҃си́ мѧ."}
                ]
            }
        },
        "ST": [
            {"TEXT": "Дре́во преслꙋша́нїѧ мі́рови сме́рть прозѧбѐ, дре́во же крⷭ҇тное живо́тъ и҆ нетлѣ́нїе. тѣ́мже тебѐ мо́лимъ распе́ншагосѧ гдⷭ҇а: да зна́менаетсѧ на на́съ свѣ́тъ лица̀ твоегѡ̀."},
            {"TEXT": "За́вистїю ѿ пи́щи и҆згна́нъ бы́хъ, паде́нїемъ падо́хсѧ лю́тымъ: но не презрѣ́въ влⷣко, и҆ воспрїе́мъ менѐ ра́ди є҆́же по мнѣ̀ распѧ́тїе твоѐ, и҆ сп҃са́еши мѧ̀, и҆ въ сла́вꙋ вво́диши, и҆зба́вителю мо́й, сла́ва тебѣ̀."},
            {"TEXT": "Ст҃ы́хъ страстоте́рпєцъ па́мѧть, прїиди́те лю́дїе всѝ почти́мъ: ꙗ҆́кѡ позо́ръ бы́вше а҆́гг҃лѡмъ и҆ человѣ́кѡмъ, побѣ́ды вѣнцы̀ ѿ хрⷭ҇та̀ прїѧ́ша, и҆ мо́лѧтсѧ ѡ҆ дꙋша́хъ на́шихъ."},
            {"TITLE": "Крⷭ҇тобг҃оро́диченъ", "TEXT": "Зрѧ́щи и҆з̾ тебѐ рожде́ннаго всенепоро́чнаѧ, повѣ́шена на дре́вѣ, восклица́ше вопїю́щи: сла́дкое моѐ ча́до, гдѣ̀ твоѧ̀ за́йде добро́та свѣтоно́снаѧ, добро̀ сотвори́вшагѡ ро́дꙋ человѣ́ческомꙋ;"}
        ]
    },
    "L": {
        "B": [
            {"TEXT": "Ѿве́ргша хрⷭ҇тѐ за́повѣдь твою̀, пра́ѻтца а҆да́ма и҆з̾ раѧ̀ и҆згна́лъ є҆сѝ: разбо́йника же ще́дре, и҆сповѣ́даша тѧ̀ на крⷭ҇тѣ̀, во́нь всели́лъ є҆сѝ, зовꙋ́ща: помѧни́ мѧ сп҃се во црⷭ҇твїи твое́мъ."},
            {"TEXT": "Зрѧ́щи тѧ̀ на крⷭ҇тѣ̀ сл҃нца незаходи́маго, помрачѝ свѣ́тъ со́лнце: ка́менїе распаде́сѧ влⷣко, землѧ̀ поколеба́сѧ всѧ̀, завѣ́са же цр҃ко́внаѧ раздра́сѧ посредѣ̀, непра́веднѡ стра́ждꙋща ви́дѧщи тѧ̀ сп҃се, всѣ́ми недомы́слимаго."},
            {"TEXT": "За всѣ́хъ і҆и҃се веде́нъ бы́лъ є҆сѝ на сме́рть, живы́хъ животѐ: ꙗ҆́кѡ да бж҃е́ственными твои́ми страстьмѝ, ꙗ҆̀же дре́внею снѣ́дїю ᲂу҆мерщвлє́ныѧ сп҃се́ши ꙗ҆́кѡ бг҃ъ, и҆ раѧ̀ пока́жеши жи́тели. тѣ́мже вѣ́рою твоѧ̑ стрⷭ҇ти ны́нѣ сла́вимъ."},
            {"TEXT": "Пострада́вшаго во́лею на́съ ра́ди, и҆ поношє́нїѧ ѿе́мшагѡ человѣ́кѡвъ, стрⷭ҇те́мъ ᲂу҆подо́бльшесѧ мч҃нцы, мно́гихъ ра́ди мꙋ́къ низложи́сте врага̀, и҆ вы́шнюю сла́вꙋ полꙋчи́сте. тѣ́мже бг҃олѣ́пнѡ сла́вими є҆стѐ."},
            {"TEXT": "Ѻ҆ц҃ꙋ̀, и҆ сн҃ꙋ, и҆ ᲂу҆тѣ́шительномꙋ дх҃ꙋ пра́вомꙋ, всѝ вѣ́рнїи поклони́мсѧ: є҆ди́но нача́ло, и҆ сла́вꙋ бг҃олѣ́пнѡ пою́ще, благоче́стнѡ правосла́внымъ ра́зꙋмомъ возопїи́мъ: помѧнѝ на́съ во црⷭ҇твїи твое́мъ."},
            {"TEXT": "Стрⷭ҇ти терпѧ́ща пло́тїю хотѣ́нїемъ, зрѧ́щи на крⷭ҇тѣ̀ своего̀ сн҃а всенепоро́чнаѧ, смꙋти́сѧ всѧ̀, и҆ пла́чꙋщи взыва́ше чⷭ҇таѧ: ᲂу҆вы̀ мнѣ̀ ча́до моѐ, ка́кѡ ᲂу҆мерщвле́нъ є҆сѝ, и҆́же ᲂу҆ме́ршыѧ лю́тѣ ѡ҆живи́ти хотѧ̀;"}
        ]
    }
}