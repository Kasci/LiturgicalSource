{
    "V": {
        "HV": [
            {"PODOBEN": "Не ктомꙋ̀ возбранѧ́еми:", "TEXT": "Дре́во и҆згна́ мѧ дре́вле и҆з̾ раѧ̀, ны́нѣ же дре́во къ раю̀ возведѐ, тебѣ̀ распе́ншꙋсѧ хрⷭ҇тѐ."},
            {"TEXT": "Чꙋ́до стра́шно, созда́нїю ка́кѡ созда́тель предстоѧ̀, ѡ҆сꙋжда́емь єсть, и҆ распина́емь, на сп҃се́нїе человѣ́кѡвъ!"},
            {"TEXT": "Крⷭ҇те хрⷭ҇то́въ, а҆гг҃лъ ст҃ы́хъ чꙋ́до, дїа́волꙋ же и҆ бѣсѡ́мъ вели́каѧ ꙗзва, сп҃са́й рабы̑ твоѧ̑."},
            {"PODOBEN": "Дне́сь бди́тъ і҆ꙋ́да:", "TEXT": "Ви́дѧщи просте́рта на дре́вѣ а҆гнца, нескве́рнаѧ а҆гница и҆ дв҃а, посредѣ̀ двою̀ разбѡ́йникꙋ, ѹ҆вы̀ мнѣ̀, вопїѧ́ше, сладча́йшее моѐ ча́до! что̀ стра́нное сїѐ, и҆ пресла́вное та́инство; ка́кѡ тѧ̀ беззако́нный собо́ръ на крⷭ҇тъ воздви́же, и҆ же́лчїю напоѝ, ма́нны насы́тившаго человѣ́ки;"},
            {"TEXT": "Егда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀ ѹ҆зрѣ̀ хрⷭ҇тѐ мо́й, сꙋдо́мъ законопрестꙋ́пнымъ, ѿ і҆ꙋдє́й на мѣ́стѣ ло́бнѣмъ: ѹ҆вы̀ мнѣ̀, вопїѧ́ше, сн҃е мо́й любе́знѣйшїй! что̀ стра́нное видѣ́нїе сѐ; ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ̑мныѧ є҆врє́йскїѧ, всѣ́хъ гдⷭ҇а;"},
            {"TEXT": "Еди́нꙋ тѧ̀ всест҃а́ѧ влⷣчце, по ржⷭ҇твѣ̀ позна́хомъ всѝ дв҃ꙋ ꙗвльшꙋюсѧ, и҆ є҆го́же без̾ сѣ́мене ро́ждши, на дре́вѣ ви́дѧщи рꙋ́цѣ своѝ во́лею пригвозди́вшаго, пречⷭ҇таѧ пла́чꙋщи взыва́ше: во́лею долготерпѣли́ве, ѹ҆мира́еши, и҆збавлѧ́ѧ всѣ́хъ ѿ сме́рти пою́щихъ тѧ̀."}
        ],
        "HV_B": {"TITLE": "Крⷭ҇тобг҃оро́диченъ", "TEXT": "Влⷣчце всест҃а́ѧ дв҃о, ро́ждшаѧ гдⷭ҇а, за млⷭ҇рдїе на крⷭ҇тѣ̀ пригвозди́вшагосѧ, и҆ жи́зни стрꙋи̑ и҆сточи́вшаго мі́рꙋ, того̀ ѹ҆молѝ сп҃сти́сѧ дꙋша́мъ на́шымъ. тебе́ бо є҆ди́нꙋ имамы вѣ́рнїи прибѣ́жище, стѣ́нꙋ и҆ застꙋпле́нїе: тѣ́мже и҆ притека́емъ къ покро́вꙋ твоемꙋ̀."},
        "S": [
            {"TEXT": "Не ктомꙋ̀ возбранѧ́еми є҆смы̀ дре́ва живо́тнагѡ, ѹ҆пова́нїе и҆мꙋ́ще крⷭ҇тъ тво́й, гдⷭ҇и сла́ва тебѣ̀."},
            {"TEXT": "Повѣ́шенъ бы́въ на дре́вѣ безсме́ртне, разрꙋши́лъ є҆сѝ сѣ̑ти дїа́вѡли, гдⷭ҇и сла́ва тебѣ̀."},
            {"TITLE": "Мч҃нченъ", "TEXT": "Неради́вше ѡ҆ всѣ́хъ земны́хъ ст҃і́и мч҃нцы, и҆ на сꙋди́щи хрⷭ҇та̀ мꙋ́жески проповѣ́давше, возмє́здїѧ ѡ҆ мꙋ́кахъ ѿ негѡ̀ прїѧ́сте: но ꙗкѡ и҆мꙋ́ще дерзнове́нїе, того̀ ѹ҆моли́те, ꙗкѡ всеси́льнаго бг҃а, дꙋ́шы на́шѧ сп҃стѝ, притека́ющихъ къ ва́мъ, мо́лимсѧ."}
        ],
        "S_B": {"TITLE": "Крⷭ҇тобг҃оро́диченъ", "TEXT": "Своего̀ сн҃а на дре́вѣ ви́дѧщи дре́вле, се́рдце твоѐ ѻ҆рꙋ́жїемъ печа́ли ѹ҆ѧзвлѧ́ше пречⷭ҇таѧ."}
    },
    "P": {
        "1": [
            {"TITLE": "І҆рмо́съ", "TEXT": "Ма́нїемъ твои́мъ на земны́й ѡбразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю."},
            {"TEXT": "Ѹ҆ста́ви бꙋ́рю сласте́й, и҆ страсте́й мои́хъ, тишино́ю бж҃е́ственныѧ твоеѧ̀ мольбы̀ пренепоро́чнаѧ: ꙗкѡ да ти́химъ се́рдцемъ твоѐ славосло́влю неизглаго́ланное ржⷭ҇тво̀."},
            {"TEXT": "Всѐ жела́нїе и҆ сла́дость сп҃се́нїѧ ржⷭ҇тво́мъ твои́мъ бы́сть, бцⷣе влⷣчце: всѧ́кꙋ го́ресть ѿгонѧ́й, єже ѿ страсте́й прегрѣше́нїй, рабѡ́мъ твои̑мъ."},
            {"TEXT": "Изба́ви мѧ̀ пречⷭ҇таѧ, бѣсо́вскїѧ пре́лести, ѡ҆ѕлобле́нїѧ же и҆ вре́да, и҆ и҆скꙋше́нїѧ: да вѣ́рою тѧ̀ сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й."},
            {"TEXT": "Ꙗви́лсѧ є҆сѝ при кꙋпинѣ̀ мѡѷсе́ю, бж҃їй сло́ве, ꙗкѡ ѻгнь попалѧ́ѧ, и҆ не ѡ҆палѧ́ѧ же ѿню́дъ, єже ѿ дв҃ы ржⷭ҇тво̀ твоѐ воѡбража́ѧ: є҆ѧ́же ра́ди человѣ́ка воѡбрази́лъ є҆сѝ."}
        ],
        "3": [
            {"TITLE": "І҆рмо́съ", "TEXT": "Въ нача́лѣ нб҃са̀ всеси́льнымъ сло́вомъ твои́мъ ѹ҆твержде́й гдⷭ҇и сп҃сѐ, и҆ вседѣ́тельнымъ и҆ бж҃їимъ дх҃омъ, всю̀ си́лꙋ ихъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ѹ҆твердѝ."},
            {"TEXT": "Возне́сшагосѧ на крⷭ҇тъ, и҆ низло́жшаго а҆да, бцⷣе сего̀ прилѣ́жнѡ молѝ ѡ҆ вѣ́рнѡ пою́щихъ тѧ̀ всегда̀ гла́сы и҆ пѣ́сньми сщ҃е́нными, наде́жде мі́ра, и҆ вѣ́рныхъ застꙋпле́нїе."},
            {"TEXT": "Вы́шшаѧ нб҃съ, и҆ сла́внѣйшаѧ херꙋві̑мъ, заче́нши родила̀ є҆сѝ бг҃а: тѣ́мже молѝ є҆го̀, прегрѣше́нїй и҆зба́вити мѧ̀, и҆ ѡ҆сꙋжде́нїѧ стра́шнагѡ, твое́ю млⷭ҇рдою мольбо́ю, и҆ па́че сло́ва си́лою твое́ю."},
            {"TEXT": "Измѣни́вшаѧ человѣ́ки ѿ тлѝ сме́рти, ржⷭ҇тво́мъ твои́мъ влⷣчце, тлѣ́нїѧ мѧ̀ страсте́й и҆ недꙋ̑гъ и҆зба́ви, и҆ прегрѣше́нїй лю́тыхъ: и҆ живо́тъ нестарѣ́ющїйсѧ да́рꙋй мѝ, бж҃е́ственнымъ хода́тайствомъ твои́мъ."},
            {"TEXT": "Неизмѣ́ннѡ человѣ́кѡмъ ѹ҆подо́бльсѧ по всемꙋ̀ бж҃їй сло́ве, ѿ дв҃ы чⷭ҇тыѧ проше́лъ є҆сѝ ꙗвѣ, и҆ всѣ̑мъ ꙗ҆ви́лъ є҆сѝ бг҃онача́лїе трисвѣ́тлое, въ неразли́чнѣ сꙋществѣ̀, неизмѣ́нныхъ ѵ҆поста́сехъ."}
        ],
        "4": [
            {"TITLE": "І҆рмо́съ", "TEXT": "Ѻч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче."},
            {"TEXT": "Млⷭ҇ть твою̀ и҆ млⷭ҇рдїе на рабы̑ твоѧ̑ чⷭ҇таѧ, прострѝ, при́снѡ молѧ́щыѧ тѧ̀, стра́шныѧ мꙋ́ки и҆збавлѧ́ющи мл҃твами твои́ми."},
            {"TEXT": "Чи́стою мл҃твою, и҆ те́плою вѣ́рою, къ тебѣ̀ прибѣга́ю пренепоро́чнаѧ: ты̀ бꙋ́ди ѡ҆чисти́лище мно́гихъ прегрѣше́нїй мои́хъ, и҆збавлѧ́ющи и҆ сп҃са́ющи мѧ̀."},
            {"TEXT": "Ра́дости на́шеѧ хода́таица пречⷭ҇таѧ, твои́мъ ржⷭ҇тво́мъ ꙗ҆ви́сѧ влⷣчце: сего̀ молѝ пренепоро́чнаѧ, напа́стей и҆зба́вити, и҆ вѣ́чныѧ жи́зни сподо́бити мѧ̀."},
            {"TEXT": "Ѻч҃ескихъ нѣ́дръ не ѿлꙋ́чьсѧ, и҆ ѿ дв҃ы вопло́щьсѧ хрⷭ҇тѐ бж҃е, сохранѝ ста́до твоѐ, смотре́нїѧ твоегѡ̀ покланѧ́ющеесѧ бж҃е́ствєннымъ ѡ҆бразѡ́мъ."}
        ],
        "5": [
            {"TITLE": "І҆рмо́съ", "TEXT": "Но́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ. сегѡ̀ ра́ди къ тебѣ̀ ѹтреннюю, и҆ воспѣва́ю твоѐ бж҃ество̀."},
            {"TEXT": "Тѧ̀ молю̀ дв҃о чⷭ҇таѧ, ѿ мра́чнагѡ грѣха̀ дꙋ́шꙋ мою̀ и҆зба́вити, и҆ ѡ҆зари́ти бж҃е́ственною заре́ю покаѧ́нїѧ млⷭ҇ти твоеѧ̀."},
            {"TEXT": "Сꙋ́щыѧ въ пꙋчи́нѣ лю́тыхъ напа́стей, и҆ нꙋ́жныхъ страсте́й, прест҃а́ѧ чⷭ҇таѧ, твои́ми мл҃твами и҆ мольба́ми и҆зба́ви, и҆ сп҃сѝ хва́лѧщихъ тѧ̀."},
            {"TEXT": "Ꙗже бг҃а заче́нши во ѹ҆тро́бѣ дв҃и́честѣй, и҆ ро́ждши бцⷣе прест҃а́ѧ, тѧ̀ пою́щыѧ ѿ всѧ́кагѡ и҆зба́ви вѣ́чнагѡ ѡ҆сꙋжде́нїѧ."},
            {"TEXT": "Вѣ́дꙋще бж҃їю тѧ̀ мт҃рь чⷭ҇таѧ, и҆ застꙋ́пницꙋ на́шꙋ, тѧ̀ хода́таицꙋ предлага́емъ сп҃се́нїѧ на́шегѡ ко ще́дромꙋ гдⷭ҇ꙋ."}
        ],
        "6": [
            {"TITLE": "І҆рмо́съ", "TEXT": "Возопи́хъ гдⷭ҇и, внегда̀ скорбѣ́ти мѝ къ тебѣ̀, и҆ возве́лъ є҆сѝ живо́тъ мо́й многомлⷭ҇тиве."},
            {"TEXT": "Твоего̀ сн҃а влⷣчце, вознесе́ннаго на крⷭ҇тъ, и҆ и҆зба́вльшаго человѣ́ки ѿ тлѝ, ѹ҆молѝ сп҃сти́сѧ на́мъ."},
            {"TEXT": "Пречⷭ҇таѧ влⷣчце, не ѡ҆ста́ви менѐ на тѧ̀ ѹ҆пова́ющаго: но твою̀ ѹ҆скорѝ по́мощь."},
            {"TEXT": "Ѿ печа́ли и҆зба́ви призыва́ющихъ твоѐ бж҃е́ственное имѧ, и҆ стра́шныѧ свободѝ мꙋ́ки."},
            {"TEXT": "Пречⷭ҇таѧ влⷣчце, наде́ждо тве́рдаѧ, любо́вїю. пою́щыѧ тѧ̀, ꙗкѡ истиннꙋю бцⷣꙋ, сохранѝ."}
        ],
        "S": [
            {"TEXT": "Распе́ншагосѧ на́съ ра́ди хрⷭ҇та̀ бг҃а, и҆ низло́жшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ."}
        ],
        "7": [
            {"TITLE": "І҆рмо́съ", "TEXT": "Пе́щь ѻтроцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ."},
            {"TEXT": "Въ недовѣ́дѣнїи и҆ печа́ли сы́й, и҆ въ бѣда́хъ, пречⷭ҇таѧ, тѧ̀ призыва́ю те́плѣ ѿ се́рдца моегѡ̀: предварѝ, и҆ и҆зба́ви мѧ̀, и҆ пода́ждь чⷭ҇таѧ, ѹ҆тѣше́нїе мнѣ̀."},
            {"TEXT": "Прегрѣше́нїй мно́гихъ, и҆ страсте́й треволнє́нїѧ ѡ҆бꙋрева́ютъ мѧ̀, и҆ ко глꙋбинѣ̀ поги́бели низво́дѧтъ: да́ждь мнѣ̀ рꙋ́кꙋ бцⷣе, и҆ сп҃сѝ, и҆ поми́лꙋй мѧ̀ си́лою твое́ю."},
            {"TEXT": "Твою̀ мт҃рь привождꙋ́ ти въ мл҃твꙋ сп҃се чл҃вѣколю́бче: юже прїе́мъ и҆зба́ви мѧ̀ прегрѣше́нїй и҆ бꙋ́дꙋщагѡ сꙋда̀, и҆ вѣ́чнꙋющагѡ и҆змѝ мꙋче́нїѧ."},
            {"TEXT": "Ѹ҆мерщвле́нꙋ дꙋ́шꙋ стѧжа́въ лю́тыми престꙋпле́ньми, тѧ̀ молю̀ влⷣчце, ѹ҆мори́вшꙋю а҆дъ ржⷭ҇тво́мъ твои́мъ, покаѧ́нїѧ ѡбразы ѡ҆живи́ мѧ."}
        ],
        "8": [
            {"TITLE": "І҆рмо́съ", "TEXT": "Вои́стиннꙋ сꙋ́щаго бг҃а, и҆ всѣ́хъ сꙋщества̀ вино́внаго, хрⷭ҇та̀ превозно́симъ, и҆ славосло́вимъ во всѧ̑ вѣ́ки."},
            {"TEXT": "Сп҃си́ мѧ пречⷭ҇таѧ, ѿ бѣ́дъ, и҆ тлѝ, и҆ страсте́й: къ тебѣ́ бо прибѣга́ю мое́й наде́ждѣ, и҆ бж҃е́ственномꙋ сп҃се́нїю."},
            {"TEXT": "Въ ча́съ коне́чный, ѿ клевєтни́къ лю́тыхъ и҆з̾е́мши влⷣчце дв҃о, къ бж҃е́ственномꙋ жили́щꙋ сама̀ наста́ви мѧ̀."},
            {"TEXT": "Возни́кни, ѽ дꙋшѐ! бцⷣѣ припа́дающи возопі́й: наде́жде и҆ сп҃се́нїе всѣ́хъ, ѻ҆гнѧ̀ вѣ́чнагѡ и҆зба́ви мѧ̀."},
            {"TEXT": "Еди́нꙋ въ жена́хъ бл҃гослове́ннꙋю дв҃ꙋ воспои́мъ, хрⷭ҇та̀ превозноша́юще и҆ славосло́вѧще во всѧ̑ вѣ́ки."}
        ],
        "9": [
            {"TITLE": "І҆рмо́съ", "TEXT": "Мт҃и бж҃їѧ и҆ дв҃а, ро́ждшаѧ, и҆ дв҃ствꙋющаѧ па́ки, не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗкѡ є҆ди́нꙋ, бж҃їихъ чꙋде́съ сподо́бльшꙋюсѧ, тѧ̀ при́снѡ велича́емъ."},
            {"TEXT": "Бцⷣа прино́ситъ тѝ мольбꙋ̀ ѡ҆ мнѣ̀, влⷣко хрⷭ҇тѐ, юже прїи́мъ, и҆зба́ви мѧ̀ ѿ всѧ́кїѧ мꙋ́ки."},
            {"TEXT": "Всегда̀ молю́ тѧ влⷣчце: смире́ннꙋю и҆зба́ви дꙋ́шꙋ мою̀, бꙋ́дꙋщагѡ сꙋда̀ и҆ мꙋ́ки."},
            {"TEXT": "Творца̀ моего̀ и҆ зижди́телѧ молѝ дв҃о, стра́шнагѡ и҆зба́вити мѧ̀ сꙋда̀, и҆ жи́знь дарова́ти мѝ."},
            {"TEXT": "Всенепоро́чнаѧ мт҃и дв҃о чⷭ҇таѧ, дꙋше́вныхъ скве́рнъ и҆зба́ви твоѐ ста́до, тебѐ велича́ющее."}
        ]
    },
    "U": {
        "S1": [
            {"TEXT": "Цр҃ковь вопїе́тъ тѝ хрⷭ҇тѐ бж҃е, въ пе́ѵкѣ, и҆ ке́дрѣ, и҆ кѷпарі́сѣ покланѧ́ющисѧ тебѣ̀: побѣ̑ды вѣ̑рнымъ да́рꙋй, бцⷣы ра́ди, и҆ поми́лꙋй на́съ."},
            {"TEXT": "И҆́же менѐ ра́ди претерпѣ́вый, є҆́же на крⷭ҇тѣ̀ пригвожде́нїе, прїимѝ моѐ бо́дренное хвале́нїе хрⷭ҇тѐ бж҃е, и҆ сп҃си́ мѧ."}
        ],
        "S1_B": {"TITLE": "Крⷭ҇тобг҃оро́диченъ", "TEXT": "Распе́ншагосѧ на́съ ра́ди хрⷭ҇та̀ бг҃а, и҆ низложи́вшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ."},
        "S2": [
            {"TEXT": "Ѻ҆гнѧ̀ свѣтлѣ́йшее, и҆ пла́мене дѣ́йственнѣйшее дре́во показа́лъ є҆сѝ хрⷭ҇тѐ, крⷭ҇та̀ твоегѡ̀, попалѧ́ющее грѣхѝ человѣ́кѡвъ, и҆ просвѣща́ющее сердца̀ пою́щихъ во́льное твоѐ распѧ́тїе: хрⷭ҇тѐ бж҃е, сла́ва тебѣ̀."},
            {"TEXT": "Ѡ҆блада́ѧй безпло́тными си́лами, и҆ свѣ́дый дꙋшѝ моеѧ̀ лѣ́ностное, крⷭ҇то́мъ твои́мъ сп҃си́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ."},
            {"TITLE": "Мч҃нченъ", "TEXT": "Ра́дꙋйтесѧ пра́веднїи, да веселѧ́тсѧ нбⷭ҇наѧ: на земли́ бо мч҃нцы подвиза́вшесѧ, врага̀ попра́ша: да и҆гра́етъ цр҃ковь побѣди́тєльнаѧ, пра́зднꙋющи подвигополо́жникꙋ є҆ди́номꙋ, и҆ побѣдотво́рцꙋ хрⷭ҇тꙋ̀ бг҃ꙋ, подаю́щемꙋ мі́рови ве́лїю млⷭ҇ть."}
        ],
        "S2_B": {"TITLE": "Крⷭ҇тобг҃оро́диченъ", "TEXT": "Є҆гда̀ зрѧ́щи тѧ̀ гдⷭ҇и дв҃а, распина́ема, пла́чꙋщи вопїѧ́ше тѝ: воспѣва́ю твоѐ неизрече́нное, ѽ сн҃е мо́й, долготерпѣ́нїе, и҆ є҆́же къ человѣ́кѡмъ кра́йнее и҆ бж҃е́ственное соше́ствїе."},
        "S3": [
            {"TEXT": "Распе́ншꙋсѧ тѝ влⷣко хрⷭ҇тѐ, вра́гъ свѧ́занъ бы́сть, и҆ сме́рть ᲂу҆мертви́сѧ: дꙋ́шы, ꙗ҆̀же во а҆́дѣ въ преиспо́днихъ содержи́мыѧ, ѿ ᲂу҆́зъ разрѣша́хꙋсѧ."},
            {"TEXT": "И҆́же на́съ ра́ди во́льное прїе́мый распѧ́тїе, сокрꙋшѝ врагѝ невѣ́дꙋщыѧ тѧ̀ бг҃а и҆́стиннаго, и҆ сп҃сѝ на́съ."}
        ],
        "S3_B": {"TITLE": "Крⷭ҇тобг҃оро́диченъ", "TEXT": "Крⷭ҇то́мъ сн҃а твоегѡ̀ при́снѡ соблюда́еми дв҃о, прилѡ́гъ бѣсѡ́вскихъ и҆збѣга́емъ: тѣ́мже тѧ̀ по до́лгꙋ воспѣва́юще сла́вимъ, бцⷣе всепѣ́таѧ."},
        "K": {
            "P1": {
                "1": [
                    {"TITLE": "І҆рмо́съ", "TEXT": "Ма́нїемъ твои́мъ на земны́й ѡбразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю."},
                    {"TEXT": "Распѧ́тїе влⷣка поноша́емь терпи́тъ, человѣ́кѡвъ ѿе́млѧ поношє́нїѧ, ꙗ҆́кѡ чл҃вѣколю́бецъ: копїе́мъ въ ре́бра пробода́етсѧ, си́мъ закала́ѧ врага̀ бори́телѧ."},
                    {"TEXT": "Ꙗ҆́коже лꙋ́къ напрѧ́гъ крⷭ҇тъ тво́й млⷭ҇тиве, стрѣла́ми ᲂу҆ѧзви́лъ є҆сѝ гвозде́й сопротивобо́рца, сп҃се, и҆ ѿ негѡ̀ дре́вле ᲂу҆ѧзвлє́ныѧ человѣ́ки и҆сцѣли́лъ є҆сѝ."},
                    {"TITLE": "Мч҃нченъ", "TEXT": "Кровьмѝ ст҃ы́хъ, ме́рзкаѧ крове́й преста́ша сквернє́нїѧ, і҆́дѡлѡмъ приноси̑маѧ: всѧ́ же землѧ̀ ѡ҆свѧти́сѧ, тѣ́хъ хвала́ми при́снѡ ᲂу҆бл҃жа́ющи."},
                    {"TITLE": "Мч҃нченъ", "TEXT": "Воспѣ́ша си̑лы нбⷭ҇ныѧ, земны́хъ зрѧ́ще въ тѣлесѝ со безпло́тными борю́щихсѧ: ѿню́дꙋже подвигополо́жникъ си́хъ вѣнцы̀ побѣ́ждшихъ вѣнча̀."},
                    {"TITLE": "Бг҃оро́диченъ", "TEXT": "Раздра́сѧ рꙋкописа́нїе а҆да́мово, вопїѧ́ше пречⷭ҇таѧ влⷣчца, копїе́мъ сн҃е прободе́нꙋ тѝ бы́вшꙋ: тѣ́мже воспѣва́ю твоѐ страда́нїе, всѣ̑мъ и҆сточи́вшее безстра́стїе, влⷣко. Дрꙋгі́й канѡ́нъ прест҃ѣ́й бцⷣѣ: творе́нїе і҆ѡ́сифово. Гла́съ з҃:"}
                ],
                "2": [
                    {"TITLE": "І҆рмо́съ", "TEXT": "Ма́нїемъ твои́мъ на земны́й ѡбразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю."},
                    {"TEXT": "Пою́щыѧ бцⷣе, вели̑чїѧ твоѧ̑ любо́вїю, твоѧ̑ снабдѝ лю́ди, и҆ ѿ вре́да и҆зба́ви: ты́ бо всѣ́хъ є҆сѝ предста́тельница и҆ наста́вница, чⷭ҇таѧ, и҆ ᲂу҆твержде́нїе."},
                    {"TEXT": "Во́дꙋ безсме́ртїѧ ро́ждши дв҃о, и҆сцѣле́нїѧ во́ды на́мъ пода́ждь, всѧ̑ смертонѡ́сныѧ стра̑сти дꙋ́шъ на́шихъ и҆ тѣле́съ ѡ҆мыва́ющи."},
                    {"TEXT": "Честно́е влⷣчце бг҃ора́дованнаѧ, селе́нїе ꙗ҆ви́ласѧ є҆сѝ поче́тшагѡ є҆стество̀ пра́ѻтца: тѣ́мже тѧ̀ чⷭ҇таѧ, мо́лимъ, всѧ́кагѡ безче́стїѧ страсте́й и҆зба́ви на́съ."},
                    {"TEXT": "Сл҃нце пра́вды ро́ждши мі́рови, тьмꙋ̀ ѿженѝ ѿ воспѣва́ющихъ тѧ̀ вѣ́рою, ѻ҆трокови́це, во свѣтоза́рнѣмъ твое́мъ се́мъ и҆ ст҃ѣ́мъ хра́мѣ, всенепоро́чнаѧ."}
                ]
            },
            "P3": {
                "1": [
                    {"TITLE": "І҆рмо́съ", "TEXT": "Въ нача́лѣ нб҃са̀, всеси́льнымъ сло́вомъ твои́мъ ᲂу҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ᲂу҆твердѝ."},
                    {"TEXT": "Пропны́й нб҃о ꙗ҆́кѡ ко́жꙋ, на дре́вѣ распросте́рлъ є҆сѝ рꙋ́цѣ і҆и҃се, рꙋкѝ неꙋдержа́нїе а҆да́мова грѣха̀ и҆сцѣлѧ́ѧ, ꙗ҆́кѡ млⷭ҇тивъ, и҆ и҆схища́ѧ всѣ́хъ ѿ рꙋкѝ льсти́вагѡ борца̀."},
                    {"TEXT": "Тебѐ те́рнїемъ цр҃ю̀, лю́дїе законопрестꙋ́пнїи вѣнчава́ютъ, сла́вою вѣнча́вшаго человѣ́ки, и҆ преслꙋша́нїѧ а҆да́мова те́рнїе и҆скорени́вшаго, хрⷭ҇тѐ, и҆ насади́вшаго всѣ̑мъ бг҃оразꙋ́мїѧ прозѧбе́нїе."},
                    {"TITLE": "Мч҃нченъ", "TEXT": "Є҆стество́мъ сꙋ́ще сме́ртни, безсме́ртїю въ то́мъ поꙋчи́тисѧ и҆зво́листе премꙋ́дрїи: тѣ́мже ра̑ны и҆ скѡ́рби, мч҃нцы, гонє́нїѧ же, бїє́нїѧ, и҆ ᲂу҆дѡ́въ ѿсѣчє́нїѧ, всѧ̑ ра́дꙋющесѧ, претерпѣ́сте."},
                    {"TITLE": "Мч҃нченъ", "TEXT": "Тве́рдымъ по́мысломъ, потреби́ти всѧ̑ претѧ́щаго льсти́ваго врага̀ вы̀ страда́льцы смири́сте, смири́вшесѧ ѡ҆ хрⷭ҇тѣ̀, и҆ вознесо́стесѧ держа́вою бж҃е́ственною, на того̀ воѡрꙋжи́вшесѧ."},
                    {"TITLE": "Бг҃оро́диченъ", "TEXT": "Во́лею закла́наго а҆́гнца на стрⷭ҇ть прише́дша, зрѧ́щи мт҃и и҆ а҆́гница, сле́зъ и҆сто́чники пролива́еши, глаго́лющи: что̀ сїѐ ча́до свѧще́нное, ка́кѡ ᲂу҆мерщвлѧ́ешисѧ, ѡ҆живи́ти всѧ̑ ᲂу҆ме́ршыѧ промышлѧ́ѧ;"}
                ],
                "2": [
                    {"TITLE": "І҆рмо́съ", "TEXT": "Въ нача́лѣ нб҃са̀, всеси́льнымъ сло́вомъ твои́мъ ᲂу҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ᲂу҆твердѝ."},
                    {"TEXT": "Да́ждь рабѡ́мъ твои̑мъ, чⷭ҇таѧ, сп҃си́тєльнаѧ прошє́нїѧ, въ бж҃е́ственнѣмъ твое́мъ се́мъ хра́мѣ, въ не́мже и҆сто́чникъ чꙋде́съ показа́ла є҆сѝ: и҆сточа́ѧ при́снѡ наи́тїемъ бж҃е́ственнымъ, и҆ вѣ́чнагѡ и҆зба́ви мꙋче́нїѧ."},
                    {"TEXT": "Млⷭ҇тей бе́зднꙋ хрⷭ҇та̀ па́че вины̀ и҆ сло́ва, да́телѧ всѣ́хъ бл҃ги́хъ ро́ждши, чⷭ҇таѧ, бж҃е́ственный хра́мъ тво́й се́й показꙋ́еши вои́стиннꙋ, ѡ҆сѣне́нїемъ твои́мъ бж҃е́ственнымъ, всѧ́ческихъ страсте́й ѡ҆чище́нїе."},
                    {"TEXT": "Бл҃гослове́нъ пло́дъ твоегѡ̀ чре́ва, дв҃о бцⷣе всѣ́хъ ра́досте: ра́дость бо всемꙋ̀ мі́рꙋ родила̀ є҆сѝ, и҆ весе́лїе вои́стиннꙋ, чл҃вѣколю́бца, разгна́вши печа́ль грѣхо́внꙋю, бг҃оневѣ́сто."},
                    {"TEXT": "Ковче́же мы́сленный, ꙗ҆́же нетлѣ́ннꙋю ма́ннꙋ ро́ждшаѧ мі́рꙋ вои́стиннꙋ, посредѣ̀ на́съ дв҃о прїидѝ въ ча́съ се́й, и҆ всѧ́кїѧ на́съ и҆змѣнѝ скве́рны, чи́стѣ тебѐ ᲂу҆бл҃жа́ющихъ."}
                ]
            },
            "P4": {
                "1": [
                    {"TITLE": "І҆рмо́съ", "TEXT": "Ѻч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче."},
                    {"TEXT": "На землѝ чл҃вѣ́къ ꙗ҆́вльсѧ, нбⷭ҇ныѧ человѣ́ки соверши́лъ є҆сѝ, вознесе́нъ бы́въ на дре́во влⷣко, всѧ̑ совозне́слъ є҆сѝ воспѣва́ющыѧ твоѧ̑ страда̑нїѧ."},
                    {"TEXT": "За сме́ртныхъ ᲂу҆мира́еши животѐ, за непра́вєдныѧ і҆и҃се мо́й пра́ведный, стрⷭ҇ть терпи́ши поно́снꙋю: пое́мъ долготерпѣли́ве, безмѣ́рное бл҃гоꙋтро́бїе твоѐ."},
                    {"TITLE": "Мч҃нченъ", "TEXT": "Ѕвѣре́й ᲂу҆стремлє́нїѧ, врѣ̑нїѧ ѻ҆́гнєннаѧ, рꙋ́къ же и҆ но́гъ ѿсѣчє́нїѧ, и҆сторга̑нїѧ ᲂу҆дѡ́въ, и҆ всѧ́ческꙋю и҆нꙋ́ю мꙋ́кꙋ претерпѣ́сте мч҃нцы, хода́тайствꙋющꙋю бж҃е́ственное наслажде́нїе."},
                    {"TITLE": "Мч҃нченъ", "TEXT": "Ѿ тѣле́сныхъ конє́цъ страда́льцы, ко хрⷭ҇тꙋ̀ всѣ́хъ бг҃ꙋ зовꙋ́ще, ᲂу҆слы́шани бы́сте, и҆ на ка́мень вознесо́стесѧ бж҃е́ственнагѡ ны́нѣ соверше́нїѧ."},
                    {"TITLE": "Бг҃оро́диченъ", "TEXT": "Мольбꙋ̀ ѡ҆ на́съ къ воплоще́нномꙋ и҆з̾ тебѐ бцⷣе, сотворѝ, ꙗ҆́кѡ да ѡ҆брѧ́щемъ по́мощь во вре́мѧ напа́сти, и҆̀же тогѡ̀ стра̑сти сла́вѧщїи."}
                ],
                "2": [
                    {"TITLE": "І҆рмо́съ", "TEXT": "Ѻч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче."},
                    {"TEXT": "Тѧ̀ а҆ввакꙋ́мъ го́рꙋ дре́вле возгласи́въ, пречⷭ҇таѧ бцⷣе, добродѣ́тельми прїѡсѣне́ннꙋю, всѣ́хъ влⷣчце ѡ҆сѣнѧ́ющꙋю, ѿ ѡ҆пале́нїѧ ѕло́бы нача́льнагѡ борца̀."},
                    {"TEXT": "Моле́нїе гдⷭ҇ꙋ принесѝ, воплоще́нномꙋ и҆з̾ твои́хъ влⷣчце, пречⷭ҇тыхъ крове́й, сп҃стѝ лю́ди твоѧ̑ всѧ́кагѡ вре́да, тебѐ по до́лгꙋ бл҃жа́щыѧ."},
                    {"TEXT": "Твоѧ̀ пресла́внаѧ сїѧ̀ бг҃обл҃года́тнаѧ цр҃ковь бы́сть во и҆сцѣле́нїе дꙋ́шъ же и҆ тѣле́съ: ᲂу҆ставлѧ́етъ бо всѧ́кꙋ болѣ́знь, и҆ ѡ҆чища́етъ ѿ страсте́й вѣ́рнѡ тебѐ бл҃жа́щыѧ."},
                    {"TEXT": "Посѣще́нїемъ твои́мъ дв҃о, сп҃сѝ те́плымъ и҆ чⷭ҇тны́мъ, всѣ́хъ съ любо́вїю прибѣга́ющихъ влⷣчце, къ твоемꙋ̀ застꙋпле́нїю, посѣща́й и҆ дава́й ꙗ҆́же къ жи́зни прошє́нїѧ."}
                ]
            },
            "P5": {
                "1": [
                    {"TITLE": "І҆рмо́съ", "TEXT": "Гдⷭ҇и бж҃е мо́й, ѿ но́щи ᲂу҆́треневавъ, тебѣ̀ молю́сѧ: пода́ждь мѝ ѡ҆ставле́нїе прегрѣше́нїй мои́хъ: и҆ къ свѣ́тꙋ твои́хъ повелѣ́нїй пꙋти̑ моѧ̑ напра́ви, молю́сѧ."},
                    {"TEXT": "Распѧ́тїе прїѧ́тъ во ѕлы́хъ ѿѧ́тїе, бж҃їй сло́ве, же́лчи же вкꙋси́лъ є҆сѝ, сла́достнагѡ бра́шна го́рькїй вре́дъ потреблѧ́ѧ. сла́ва мно́гомꙋ бл҃гоꙋтро́бїю твоемꙋ̀."},
                    {"TEXT": "И҆́же на крⷭ҇тѣ̀ воздви́женїемъ твои́мъ, всю̀ зе́млю поколеба́лъ є҆сѝ бж҃е́ственною твое́ю держа́вою, и҆ и҆сцѣлѧ́еши є҆ѧ̀ влⷣко, сокрꙋшє́нїѧ, и҆ коле́блємаѧ сердца̀ къ твоемꙋ̀ ᲂу҆твержда́еши позна́нїю."},
                    {"TITLE": "Мч҃нченъ", "TEXT": "Распросте́ръ велїа́ръ всю́дꙋ сѣ̑ти ѕлѡ́бныѧ, но не ѡ҆б̾ѧ́лъ є҆́сть хрⷭ҇тѡ́вы мч҃нки: крилѣ́ бо прїе́мше ѻ҆́гнєнныѧ, ко ѻ҆би́телємъ бж҃е́ствєннымъ достиго́ша."},
                    {"TITLE": "Мч҃нченъ", "TEXT": "Ма́нїемъ неѡскꙋ́днымъ ѿ бг҃а ѡ҆божа́еми страстоте́рпцы, болѣ́зненныхъ мꙋче́нїй ѿню́дъ не ᲂу҆страши́стесѧ, ꙗ҆́коже и҆но́мꙋ стра́ждꙋщꙋ, си́це премꙋ́дрїи са́ми пребы́сте."},
                    {"TITLE": "Бг҃оро́диченъ", "TEXT": "Кі́има ѻ҆чи́ма воззрю̀, ѻ҆́ко и҆зсꙋша́ющее всѧ̑ бє́здны, сн҃е мо́й, ᲂу҆гаша́емое, на крⷭ҇тѣ̀ ви́сѧщꙋ тѝ; чⷭ҇таѧ дв҃а вопїѧ́ше, рыда́ньми себѐ смꙋща́ющи."}
                ],
                "2": [
                    {"TITLE": "І҆рмо́съ", "TEXT": "Но́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ: сегѡ̀ ра́ди къ тебѣ̀ ѹтренюю, и҆ воспѣва́ю твоѐ бж҃ество̀."},
                    {"TEXT": "Ѡ҆тѧгче́нныхъ сно́мъ грѣхо́внымъ. чⷭ҇таѧ, бо́дры творѧ́щи, ѻ҆ба́че же въ пречⷭ҇тнѣ́мъ хра́мѣ твое́мъ, твое́ю бо́дренною бж҃е́ственною мл҃твою на́съ ᲂу҆ще́дри, бг҃оневѣ́сто."},
                    {"TEXT": "Да́ждь чⷭ҇таѧ, всѣ̑мъ на́мъ рꙋ́кꙋ по́мощи къ тебѣ̀ прибѣга́ющымъ, и҆ ѿмы́й всѧ́кїѧ ѕло́бы скве́рнꙋ, и҆ болѣ̑зни ѡ҆чи́сти мл҃твами твои́ми."},
                    {"TEXT": "Ꙗ҆́же бг҃а заче́нши во ᲂу҆тро́бѣ дв҃и́честѣй, и҆ ро́ждши бцⷣе пречⷭ҇таѧ, тѧ̀ пою́щихъ и҆зба́ви всѧ́кагѡ вѣ́чнагѡ ѡ҆сꙋжде́нїѧ."},
                    {"TEXT": "Въ хра́мъ тво́й вѣ́рою приходѧ́щихъ дꙋ́шы ѡ҆бновлѧ́ютсѧ ѡ҆бетша́вшыѧ грѣхмѝ, и҆ по до́лгꙋ тѧ̀ всѝ пренепоро́чнаѧ, сла́вѧтъ."}
                ]
            },
            "P6": {
                "1": [
                    {"TITLE": "І҆рмо́съ", "TEXT": "Пла́вающаго въ молвѣ̀ жите́йскихъ попече́нїй, съ корабле́мъ потоплѧ́ема грѣхѝ, и҆ дꙋшетлѣ́нномꙋ ѕвѣ́рю примета́ема, ꙗкѡ і҆ѡ́на хрⷭ҇тѐ вопїю́ ти: и҆з̾ смертоно́сныѧ глꙋбины̀ возведи́ мѧ."},
                    {"TEXT": "И҆зба́вителю сы́й є҆ди́не, цѣ́нꙋ твою̀ вда́лъ є҆сѝ сп҃си́тельнꙋю кро́вь, и҆ и҆скꙋпи́лъ є҆сѝ плѣнє́ныѧ ны̀ пребл҃гі́й, и҆ твоемꙋ̀ роди́телю приве́лъ є҆сѝ, ᲂу҆би́въ крⷭ҇то́мъ хрⷭ҇тѐ, мꙋчи́телѧ."},
                    {"TEXT": "Невоздержа́нїемъ дре́вле паде́нїе лю́тое под̾ѧ́хъ, хрⷭ҇то́съ же воздвиза́емь на дре́во, рꙋ́цѣ просте́ръ, па́дшаго мѧ̀ воздви́же, и҆ ᲂу҆ѧзви́всѧ во́лею, всѧ̑ моѧ̑ ꙗ҆́звы ꙗ҆́вѣ и҆сцѣлѝ."},
                    {"TITLE": "Мч҃нченъ", "TEXT": "Дрема́нїемъ пре́лести ѿню́дъ не воздрема́вшесѧ, всѧ́ко ᲂу҆стремле́нїе ᲂу҆спи́сте мꙋчи́телей, мч҃нцы: и҆ и҆̀же пра́веднымъ прили́чнымъ сно́мъ ᲂу҆́спше бл҃же́ннїи, бо́дреннїи ѡ҆ всѣ́хъ мл҃твєнницы бы́сте."},
                    {"TITLE": "Мч҃нченъ", "TEXT": "Оу҆твержде́ни на ка́мени бж҃е́ственныхъ хрⷭ҇то́выхъ повелѣ́нїй, вра́жїими ко́зньми непревра́тни пребы́сте всесла́внїи мч҃нцы: и҆ того̀ нога́ми попра́сте бг҃омꙋ́дреннѡ, къ бг҃ꙋ бг҃олѣ́пнѣ ше́ствꙋюще."},
                    {"TITLE": "Бг҃оро́диченъ", "TEXT": "Ю҆́но ѻ҆троча̀ ражда́еши бцⷣе, пре́жде вѣ̑къ безлѣ́тнѡ ѻ҆ц҃ꙋ̀ сразꙋмѣва́емаго, ѡ҆бновлѧ́ющаго крⷭ҇то́мъ человѣ́чество, ѡ҆бетша́вшее грѣхмѝ ѕлонача́льнагѡ совѣ́томъ, пренепоро́чнаѧ."}
                ],
                "2": [
                    {"TITLE": "І҆рмо́съ", "TEXT": "І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. мы́ же тебѣ̀ вопїе́мъ: всеси́льне сп҃се, поми́лꙋй на́съ."},
                    {"TEXT": "Є҆ди́на на́мъ сп҃се́нїѧ и҆сточи́ла є҆сѝ во́дꙋ, є҆ди́на чⷭ҇таѧ, распале́нїе пре́лести и҆зсꙋши́вши, ѡ҆роша́еши ра́зꙋмъ и҆́стинный рабѡ́мъ твои̑мъ."},
                    {"TEXT": "Ѡ҆дꙋшевле́нный бг҃а на́шегѡ гра́де, ста́до твоѐ ѿ безбо́жныхъ ва̑рваръ, трꙋ́са же и҆ нꙋ́жди, и҆ всѧ́ческагѡ и҆скꙋше́нїѧ свободѝ."},
                    {"TEXT": "Ꙗ҆́звы дꙋ́шъ на́шихъ, бцⷣе ѿженѝ, мл҃твъ твои́хъ ѡ҆кропле́нїемъ, и҆ тѣлє́сныѧ недꙋ́ги: да бж҃е́ственными гла́сы воспѣва́емъ тѧ̀."},
                    {"TEXT": "Ꙗ҆́же разрѣши́вшаѧ ѿ болѣ́зней дв҃о є҆́ѵꙋ, ржⷭ҇тво́мъ твои́мъ пречⷭ҇тымъ ѻ҆трокови́це, разрѣши́ ми болѣ̑зни стра̑стныѧ дꙋши́ же и҆ тѣлесѐ."}
                ]
            },
            "P7": {
                "1": [
                    {"TITLE": "І҆рмо́съ", "TEXT": "Пе́щь ѻтроцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ."},
                    {"TEXT": "Неболѣ́зненнꙋю ѡ҆брѣ́те жи́знь пра́ѻтецъ, тебѣ̀ во́лею поболѣ́вшꙋ на крестѣ̀ и҆ ме́ртвꙋ бы́вшꙋ, и҆ ѕмі́ѧ ᲂу҆мертви́вшꙋ, і҆и҃се хрⷭ҇тѐ многомлⷭ҇тиве."},
                    {"TEXT": "Зако́нныѧ клѧ́твы и҆зба́вихомсѧ всѝ: законода́вецъ бо воздви́жесѧ на крⷭ҇тъ, бл҃гослове́нїе приснотекꙋ́щее и҆ бл҃года́ть, и҆ млⷭ҇ть, и҆ тлѣ́нїю и҆сточи́въ потребле́нїе."},
                    {"TITLE": "Мч҃нченъ", "TEXT": "Во́льными ᲂу҆стремле́ньми пристꙋпа́юще къ мꙋче́нїємъ мч҃нцы, во́лею пострада́вшаго воѡбража́хꙋ: ѿ негѡ́же вѣнча́вшесѧ, со а҆́гг҃лы ны́нѣ ликовствꙋ́ютъ."},
                    {"TITLE": "Мч҃нченъ", "TEXT": "Тѣ́ло преда́вше разли̑чнымъ мꙋ́камъ прехва́льнїи мч҃нцы, кро́вными пролїѧ́нїи безплѡ́тныѧ врагѝ ᲂу҆дави́сте, и҆ и҆сто́чники и҆сцѣле́нїй и҆сточа́ете."},
                    {"TITLE": "Бг҃оро́диченъ", "TEXT": "Ка́кѡ не воспла́чꙋсѧ сладча́йшее ча́до, на крⷭ҇тѣ̀ зрѧ́щи тѧ̀; ка́кѡ не возрыда́ю непра́веднѡ тебѐ стра́ждꙋща, сꙋдїѐ пра́веднѣйшїй; дв҃а мт҃и вѣща́ше."}
                ],
                "2": [
                    {"TITLE": "І҆рмо́съ", "TEXT": "Пе́щь ѻтроцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ."},
                    {"TEXT": "Ѻ҆́гнь ро́ждшаѧ бж҃е́ственный дв҃о, хвра̑стныѧ попалѝ стра̑сти воспѣва́ющихъ тѧ̀ всепѣ́таѧ, и҆ свѣ́томъ ѡ҆зарѝ покаѧ́нїѧ всѣ́хъ, мо́лимсѧ."},
                    {"TEXT": "Нетлѣ́ннаѧ ѻ҆трокови́це, ѿ тлѝ на́съ и҆зба́ви: бж҃їѧ пала́то ѡ҆дꙋшевле́ннаѧ, хра́мы на́съ покажѝ бж҃е́ственнагѡ дх҃а, въ цр҃кви твое́й непреста́ннѡ вѣ́рою пою́щихъ тѧ̀."},
                    {"TEXT": "Стрꙋи̑ и҆злива́еши и҆сцѣле́нїй всѣ̑мъ, и҆сто́чникъ бо жи́зни родила̀ є҆сѝ: и҆ те́плою бцⷣе, мл҃твою твое́ю, сїѐ твоѐ ста́до ѡ҆чи́сти ѿ скве́рны, бг҃оневѣ́сто."},
                    {"TEXT": "Ѡ҆́бразы всѝ бж҃е́ственнагѡ твоегѡ̀ ржⷭ҇тва̀, бж҃е́ственнїи прⷪ҇ро́цы ви́дѣвше, ра́достнѡ воспѣва́хꙋ, вопїю́ще: препѣ́тый ѻ҆тцє́въ бж҃е бл҃гослове́нъ є҆сѝ."}
                ]
            },
            "P8": {
                "1": [
                    {"TITLE": "І҆рмо́съ", "TEXT": "Неѡпа́льнаѧ ѻ҆гню̀ въ сїна́и прича́щшаѧсѧ кꙋпина̀ бг҃а ꙗ҆вѝ медленоѧзы́чномꙋ и҆ гꙋгни́вомꙋ мѡѷсе́ови, и҆ ѻ҆́троки ре́вность бж҃їѧ трѝ непребори̑мыѧ во ѻ҆гнѝ пѣвцы̀ показа̀: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки."},
                    {"TEXT": "Кро́вь и҆ вода̀ и҆сте́кшаѧ и҆з̾ ре́бръ твои́хъ сп҃се, мі́ръ ве́сь ѡ҆бнови́ша, и҆ нетлѣ́нїе и҆сточи́ша: жє́ртвы же мє́рзкїѧ и҆ проли́тїе скве́рныхъ крове́й преста́ша. тѣ́мже тѧ̀ всѧ̑ дѣла̀ ꙗ҆́кѡ гдⷭ҇а пое́мъ, и҆ превозно́симъ во всѧ̑ вѣ́ки."},
                    {"TEXT": "Вѣнце́мъ терно́вымъ ᲂу҆вѧ́злсѧ є҆сѝ сп҃се, ѻ҆́цта и҆ же́лчи вкꙋси́лъ є҆сѝ, и҆ ѡ҆плева́нъ бы́лъ є҆сѝ, и҆ бїе́нъ, воздви́глсѧ є҆сѝ на крⷭ҇тѣ̀, гво́здїе прїе́мъ, и҆́миже сп҃се́нъ бы́въ а҆́зъ взыва́ю тѝ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки."},
                    {"TITLE": "Мч҃нченъ", "TEXT": "Ѿ неистощи́мыхъ сокро́вищъ и҆́стины, пресвѣ́тлѡ ѡ҆богати́вшесѧ страда́льцы, всѧ́кꙋ нищетꙋ̀ ѡ҆плева́сте і҆́дѡльскꙋю, и҆ ѡ҆богати́телїе ни́щихъ ꙗ҆ви́стесѧ, вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆гѡ̀ во всѧ̑ вѣ́ки."},
                    {"TITLE": "Мч҃нченъ", "TEXT": "Законоположє́нїѧ ѕлочести́выхъ небрегꙋ́ще, ꙗ҆́коже ѻ҆́троцы, мч҃нцы, во ѻ҆́гнь горѧ́щъ вве́ржени бы́сте, въ не́мже ро́сꙋ бж҃їю прохла́ждшꙋю ва́съ ѡ҆брѣто́сте, вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки."},
                    {"TITLE": "Бг҃оро́диченъ", "TEXT": "Зако́нный дре́вле тѧ̀ ковче́гъ проѡбража́ше чⷭ҇таѧ, не скрижа̑ли внꙋ́трь носѧ́щъ, но хрⷭ҇та̀ законода́вца, є҆го́же беззако́ннїи лю́дїе на крⷭ҇тѣ̀ пригвозди́ша, на́съ вопїю́щихъ сп҃са́юща: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки."}
                ],
                "2": [
                    {"TITLE": "І҆рмо́съ", "TEXT": "Еди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки."},
                    {"TEXT": "Чꙋде́съ бе́зднꙋ и҆сточа́ющи мі́рꙋ всепѣ́таѧ, страсте́й на́шихъ стрꙋю̀ и҆зсꙋшѝ, и҆ ѡ҆ставле́нїѧ ро́сꙋ и҆сточѝ на́мъ, вѣ́рою несꙋмнѣ́нною почита́ющымъ тѧ̀ дв҃о."},
                    {"TEXT": "И҆з̾ тебѐ сл҃нце пра́ведное возсїѧ̀, во тьмѣ̀ страсте́й сѣдѧ́щымъ, тебѐ свѣ́тъ содѣ́ла всепѣ́таѧ чⷭ҇таѧ: тѣ́мже тѧ̀ по до́лгꙋ пои́мъ бцⷣе."},
                    {"TEXT": "Цр҃ковь всесвѣ́тлаѧ бж҃їѧ бы́вши, собира́ющыѧсѧ во ст҃ѣ́мъ хра́мѣ твое́мъ рабы̑ твоѧ̑, дх҃а жили̑ща покажѝ чⷭ҇таѧ, тебѐ славосло́вѧщыѧ во всѧ̑ вѣ́ки."},
                    {"TEXT": "Свѣ́томъ твоегѡ̀ ржⷭ҇тва̀ вселе́ннꙋю чꙋдолѣ́пнѡ просвѣти́ла є҆сѝ бцⷣе, и҆́стиннаго бг҃а на рꙋкꙋ̀ твоє́ю носи́вши, просвѣща́ющаго при́снѡ вѣ́рою зовꙋ́щыѧ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки."}
                ]
            },
            "P9": {
                "1": [
                    {"TITLE": "І҆рмо́съ", "TEXT": "Мт҃и бж҃їѧ и҆ дв҃а, ро́ждшаѧ и҆ дв҃ствꙋющаѧ па́ки, не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗкѡ є҆ди́нꙋ бж҃їихъ чꙋде́съ сподо́бльшꙋюсѧ, тѧ̀ при́снѡ велича́емъ."},
                    {"TEXT": "Крѣ́пость вра́жїѧ ѿню́дъ ѡ҆скꙋдѣ̀, тебѣ̀ крѣ́пкѡ на дре́вѣ си́льне возопи́вшꙋ къ пребезнача́льномꙋ ѻ҆ц҃ꙋ̀ твоемꙋ̀, и҆ созва́вшꙋ расточє́нныѧ ѻ҆́вцы твоѧ̑ влⷣко хрⷭ҇тѐ, къ твоемꙋ̀ позна́нїю."},
                    {"TEXT": "Ꙗ҆́коже а҆́гнецъ воздви́глсѧ є҆сѝ влⷣко, на крⷭ҇тъ во́лею, и҆схища́ѧ ѿ во́лка словє́сныѧ сп҃се, ѻ҆́вцы твоѧ̑, и҆ во ѡ҆гра́дѣ твои́хъ повелѣ́нїй затворѧ́ѧ сїѧ̑ воспѣва́ющыѧ тѧ̀."},
                    {"TITLE": "Мч҃нченъ", "TEXT": "Твои́хъ страсте́й подража́телїе ꙗ҆влѧ́еми бл҃госла́внїи стрⷭ҇тоте́рпцы, многоѡбра̑зныѧ ви́ды мꙋ́къ претерпѣ́ша чл҃вѣколю́бче: ѿню́дꙋже вѣнцы̀ ᲂу҆лꙋчи́ша сла́вы, и҆ црⷭ҇твїѧ твоегѡ̀ хрⷭ҇тѐ сподо́бишасѧ."},
                    {"TITLE": "Мч҃нченъ", "TEXT": "Со́лнєчныѧ ѡ҆блистава́ютъ бл҃года̑ти, просвѣща́юще вѣ̑рныѧ, чⷭ҇тны́хъ стрⷭ҇тоте́рпєцъ достохва́льное торжество̀: ѿню́дꙋже и҆ и҆̀же сїѐ при́снѡ соверша́ющїи, тьмы̀ прегрѣше́нїи лю́тыхъ и҆збавлѧ́емсѧ."},
                    {"TITLE": "Бг҃оро́диченъ", "TEXT": "Свѣ́тъ мы́сленный на крⷭ҇тѣ̀ ѡ҆блиста̀, тво́й пречⷭ҇таѧ сн҃ъ, и҆ нача́льники тьмы̀ ѡ҆бличѝ пренепоро́чнаѧ: со́лнечный помрачѝ свѣ́тъ, и҆ вѣ́рныхъ и҆сполнє́нїѧ чⷭ҇таѧ, просвѣти́лъ є҆́сть."}
                ],
                "2": [
                    {"TITLE": "І҆рмо́съ", "TEXT": "Нетлѣ́нїѧ и҆скꙋше́нїемъ ро́ждшаѧ, и҆ всехитрецꙋ̀ сло́вꙋ пло́ть взаимода́вшаѧ, мт҃и неискꙋсомꙋ́жнаѧ дв҃о бцⷣе, прїѧ́телище нестерпи́магѡ. село̀ невмѣсти́магѡ зижди́телѧ твоегѡ̀, тѧ̀ велича́емъ."},
                    {"TEXT": "Сщ҃е́ннѣйши вы́шнихъ си́лъ ꙗ҆ви́ласѧ є҆сѝ, творца́ бо всѣ́хъ поро́ждши, мт҃и неискꙋсомꙋ́жнаѧ ст҃а́ѧ бцⷣе: тѣ́мже тѧ̀ со а҆́гг҃лы сла́вимъ, непреста́ннѡ воспѣва́юще вели̑чїѧ твоѧ̑."},
                    {"TEXT": "Ꙗ҆́кѡ просвѣща́емь зарѧ́ми бж҃е́ственнагѡ дх҃а, го́рꙋ дв҃о зри́тъ тѧ̀ дре́вле присѣ́ннꙋю сщ҃е́ннѣйшїй прⷪ҇ро́къ бцⷣе. тѣ́мже тѧ̀ со а҆́гг҃лы земні́и ᲂу҆бл҃жа́емъ, ꙗ҆́коже прорекла̀ є҆сѝ бг҃обл҃же́ннаѧ."},
                    {"TEXT": "Рꙋ́чка ꙗ҆ви́ласѧ є҆сѝ ма́ннꙋ бж҃е́ственнꙋю носѧ́щи, лѣ́ствица ви́дѣна была̀ є҆сѝ человѣ́ки ѿ землѝ возводѧ́щи, є҆ди́на неискꙋсомꙋ́жнаѧ дв҃о бцⷣе. тѣ́мже тѧ̀ соше́дшесѧ вѣ́рнїи славосло́вимъ по до́лгꙋ бг҃ора́дованнаѧ."},
                    {"TEXT": "Бы́вшаѧ бж҃ества̀ ѻ҆трокови́це селе́нїе, бы́вша мѧ̀ разбо́йникѡвъ дꙋшетлѣ́нныхъ верте́пъ, и҆ дѣ́лателище всѧ́кагѡ беззако́нїѧ, ба́нею мѧ̀ сле́зъ ѡ҆мы́вши, бж҃е́ственнагѡ дх҃а жили́ще ꙗ҆вѝ."},
                    {"TEXT": "Свѣ́тъ ро́ждшаѧ є҆ди́на предвѣ́чный, вѣ́чныѧ мѧ̀ тьмы̀ и҆зба́ви влⷣчце, и҆ просвѣтѝ дв҃о дꙋ́шꙋ мою̀, страстьмѝ житїѧ̀ всю̀ ѡ҆мраче́ннꙋю, да любо́вїю при́снѡ сла́влю тѧ̀."}
                ]
            }
        },
        "CH": [
            {"TEXT": "Влⷣка сы́й чл҃вѣколю́бче жизнода́вче, и҆скꙋпи́лъ є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва тебѣ̀."},
            {"TEXT": "На крⷭ҇тѣ̀ пригвозди́сѧ лоза̀ и҆́стиннаѧ, и҆ ѡ҆б̾има́ша ꙗ҆зы́цы ра́й съ разбо́йникомъ: сїѧ̀ сла́ва цр҃ко́внаѧ, сїѐ бога́тство црⷭ҇твїѧ. пострада́вый на́съ ра́ди, гдⷭ҇и, сла́ва тебѣ̀."},
            {"TITLE": "Мч҃нченъ", "TEXT": "Свѣти̑ла ꙗ҆ви́шасѧ вселе́ннѣй всехва́льнїи страстоте́рпцы хрⷭ҇тѡ́вы, вопїю́ще: гдⷭ҇и, сла́ва тебѣ̀."},
            {"TITLE": "Крⷭ҇тобг҃оро́диченъ", "TEXT": "На дре́вѣ пригвожде́на тѧ̀ во́лею, ꙗ҆́кѡ всенепоро́чнаѧ ᲂу҆зрѣ̀ пла́чꙋщи поѧ́ше держа́вꙋ твою̀."}
        ]
    },
    "L": {
        "B": [
            {"TEXT": "Красе́нъ бѣ̀ и҆ до́бръ въ снѣ́дь, и҆́же менѐ ᲂу҆мертви́вый пло́дъ: хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ᲂу҆мира́ю, но вопїю̀ съ разбо́йникомъ: помѧни́ мѧ гдⷭ҇и, во црⷭ҇твїи твое́мъ."},
            {"TEXT": "Распросте́рлъ є҆сѝ на крⷭ҇тѣ̀ дла̑ни, просте́ртїѧ рꙋкѝ а҆да́мовы къ дре́вꙋ снѣ́дномꙋ, и҆справлѧ́ѧ поползне́нїе ще́дре, ра́ди бл҃гости мно́гїѧ: тѣ́мже тѧ̀ сла́вимъ бл҃годѣ́телю гдⷭ҇и."},
            {"TEXT": "На мѣ́стѣ тѧ̀ ло́бнѣмъ собо́ръ є҆вре́йскїй, хрⷭ҇тѐ цр҃ю̀, распѧ̀, сокрꙋша́юща лꙋка́вагѡ гꙋби́тельнꙋю главꙋ̀, и҆ и҆сточа́юща на́мъ ѿ ре́бръ ст҃ы́хъ твои́хъ рѣ́ки ѡ҆ставле́нїѧ."},
            {"TITLE": "Мч҃нченъ", "TEXT": "Подо́бѧщесѧ хрⷭ҇тѡ́вымъ стрⷭ҇те́мъ честны̑мъ и҆ сп҃си́тєльнымъ мч҃нцы прехва́льнїи, претерпѣ́сте мꙋ̑ки многови̑дныѧ, и҆ къ безсме́ртїю преидо́сте вкꙋ́пѣ: тѣ́мже бл҃жи́ми є҆стѐ."},
            {"TEXT": "Соблюдѝ, ѽ трⷪ҇це ст҃а́ѧ! пою́щыѧ тѧ̀ рабы̑ твоѧ̑, ᲂу҆крѣпѝ си́лою крⷭ҇та̀, и҆ къ вы́шнемꙋ гра́дꙋ ходи́ти напра́ви на́съ: и҆дѣ́же и҆ бы́вше, ѡ҆брѧ́щемъ млⷭ҇ть."},
            {"TEXT": "Распина́ема и҆з̾ тебѐ ро́ждшагосѧ зрѧ́щи, слезѧ́ще, ᲂу҆тро́бою смꙋща́ющисѧ, мт҃и чⷭ҇таѧ: ка́кѡ сїѧ̑ во́лею стра́ждеши сн҃е, зовꙋ́щи, хотѧ̀ человѣ́чество ѿ страсте́й и҆зба́вити;"}
        ]
    }
}