Агг҃льскїѧ си̑лы на гро́бѣ твое́мъ, и҆ стрегꙋ́щїи ѡ҆мертвѣ́ша: и҆ стоѧ́ше мр҃і́а во гро́бѣ, ищꙋщи пречⷭ҇тагѡ тѣ́ла твоегѡ̀. плѣни́лъ є҆сѝ а҆дъ, не и҆скꙋси́всѧ ѿ негѡ̀: срѣ́тилъ є҆сѝ дв҃ꙋ да́рꙋѧй живо́тъ. воскр҃сы́й и҆з̾ ме́ртвыхъ, гдⷭ҇и сла́ва тебѣ̀.
Агг҃льскїѧ си̑лы хрⷭ҇тѐ, предстоѧ́ще прⷭ҇то́лꙋ твоемꙋ̀, мо́лѧтсѧ ѡ҆ ро́дѣ человѣ́честѣмъ. тѣ́хъ ѹбѡ. мл҃твами ми́ръ всѣ̑мъ да́рꙋѧй, ꙗ҆зы́кѡвъ де́рзость ѹ҆кротѝ.
А҆́гнца своего̀, а҆́гница нескве́рнаѧ дре́вле и҆ непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ ᲂу҆зрѣ̀ мт҃рски восклица́ше, и҆ дивѧ́щисѧ вопїѧ́ше: ча́до сладча́йшее, что̀ зрѣ́нїе сїѐ но́вое и҆ пресла́вное; ка́кѡ со́нмъ безбл҃года́тный сꙋди́щꙋ пїла́товꙋ предаде́ тѧ, и҆ ѡ҆сꙋжда́етъ на сме́рть живота̀ всѧ́ческихъ; но воспѣва́ю твоѐ неизрече́нное сло́ве, снизхожде́нїе.
Арха́гг҃льски воспои́мъ вѣ́рнїи, нбⷭ҇ный черто́гъ, и҆ две́рь запеча́танꙋ вои́стиннꙋ: ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ. низложѝ влⷣчце мꙋчи́тели, безбѡ́жныѧ врагѝ на́шѧ, рꙋко́ю твое́ю пречⷭ҇таѧ, ѹ҆пова́нїе хрⷭ҇тїа́нъ.
А҆рха́гг҃льское сло́во прїѧ́ла є҆сѝ и҆ херꙋві́мскїй прⷭ҇то́лъ показа́ласѧ є҆сѝ, и҆ на рꙋкꙋ̀ носи́ла є҆сѝ бцⷣе, наде́ждꙋ дꙋ́шъ на́шихъ.
Бг҃а и҆з̾ тебѐ воплоти́вшагосѧ разꙋмѣ́хомъ, бцⷣе дв҃о: того̀ молѝ ѡ҆ сп҃се́нїи дꙋ́шъ на́шихъ.
Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ᲂу҆бл҃жа́емъ.
Безсѣ́меннагѡ зача́тїѧ ржⷭ҇тво̀ несказа́нное, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ ро́ди ꙗкѡ бг҃оневѣ́стнꙋю мт҃рь, правосла́внѡ велича́емъ.
Бж҃е, хотѧ́й всѣ̑мъ человѣ́кѡмъ сп҃сти́сѧ, при́зри и҆ ѹ҆слы́ши мл҃твꙋ мою̀, и҆ да не моѧ̑ сле́зы ѿри́неши, ꙗкѡ сꙋ́етны: кто́ бо прїи́де къ тебѣ̀ пла́чѧ, и҆ не а҆бїе сп҃се́нъ бы́въ; кто́ же ли возопѝ те́плѣ къ тебѣ̀, и҆ не а҆бїе ѹ҆слы́шанъ бы́сть; но ѽ влⷣко! ско́ръ ѡ҆брѣта́ешисѧ во сп҃се́нїе молѧ́щымсѧ тѝ всѣ̑мъ, ꙗкѡ въ млⷭ҇ти непобѣди́мь.
Бж҃їимъ свѣ́томъ твои́мъ бл҃же, ѹтренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти сло́ве бж҃їй, истиннаго бг҃а, ѿ мра́ка грѣхо́внагѡ взыва́юща.
Бл҃гослове́ннꙋю нарекі́й твою̀ мт҃рь, прише́лъ є҆сѝ на стрⷭ҇ть во́льнымъ хотѣ́нїемъ, возсїѧ́въ на крⷭ҇тѣ̀, взыска́ти хотѧ̀ а҆да́ма, глаго́лѧ а҆гг҃лѡмъ: сра́дꙋйтесѧ мнѣ̀, ꙗкѡ ѡ҆брѣ́тесѧ поги́бшаѧ дра́хма, всѧ̑ мꙋ́дрѣ ѹ҆стро́ивый бж҃е на́шъ, сла́ва тебѣ̀.
Болѣ́знь а҆да́мꙋ бы́сть, дре́ва вкꙋше́нїе дре́вле во є҆де́мѣ, є҆гда̀ ѕмі́й ꙗ҆́дъ ѿры́гнꙋ: тогѡ́ бо ра́ди вни́де сме́рть всеро́днаѧ снѣда́ющи человѣ́ка. но прише́дъ влⷣка, низложѝ ѕмі́ѧ, и҆ воскрⷭ҇нїе на́мъ дарова̀. къ немꙋ́же ᲂу҆́бѡ возопїи́мъ: пощадѝ сп҃се, и҆ и҆̀хже прїѧ́лъ є҆сѝ, со ст҃ы́ми ᲂу҆поко́й, ꙗ҆́кѡ чл҃вѣколю́бецъ.
Бꙋ́рю ᲂу҆тиши́вше ле́сти бѣсо́вскїѧ мꙋ́дрѣ въ тишинꙋ̀ а҆пⷭ҇ли хрⷭ҇то́ви, ве́сь мі́ръ наста́висте въ вѣ́рꙋ правосла́внꙋю, и҆ ны́нѣ моли́тесѧ ѡ҆ дꙋша́хъ на́шихъ.
Бцⷣе дв҃о, молѝ сн҃а твоего̀, во́лею пригвожде́ннаго на крⷭ҇тѣ̀, и҆ воскрⷭ҇шаго и҆з̾ ме́ртвыхъ хрⷭ҇та̀ бг҃а на́шего, сп҃сти́сѧ дꙋша́мъ на́шымъ.
Вели̑кимъ та́йнамъ бж҃їимъ слꙋжи́телїе бы́сте, бг҃осло́вцы и҆ бг҃ови́дцы, ѹ҆ченицы̀: и҆ бл҃года́ть и҆сцѣле́нїй прїѧ́сте, и҆ всѣ̑мъ человѣ́кѡмъ болѣ̑зни и҆сцѣлѧ́ете.
вели́кихъ дарова́нїй чⷭ҇таѧ дв҃о бг҃омт҃и, ты̀ сподо́биласѧ є҆сѝ, ꙗ҆́кѡ родила̀ є҆сѝ пло́тїю є҆ди́наго ѿ трⷪ҇цы, хрⷭ҇та̀ жизнода́вца, во сп҃се́нїе дꙋ́шъ на́шихъ.
Вели́кое прибѣ́жище и҆ покро́въ дꙋша́мъ на́шымъ, дꙋхѡ́въ лю́тыхъ прогна́нїе, вы̀ є҆стѐ бг҃ови́дцы а҆пⷭ҇ли гдⷭ҇ни: тѣ́мже ва́съ при́снѡ почита́емъ.
Ви́дѧщи не́мощь мою̀ тѣле́снꙋю, и҆ дꙋше́вное страда́нїе, и҆ серде́чное ѡ҆ѕлобле́нїе, посѣще́нїѧ сподо́би мѧ̀ бж҃е́ственнагѡ, всенепоро́чнаѧ дв҃о, сп҃си́ мѧ, молю́сѧ, те́плыми твои́ми мл҃твами.
Ви́ждь мою̀ ско́рбь и҆ болѣ́знь, и҆ прегрѣше́нїй безмѣ́рное мно́жество, дꙋшѝ моеѧ̀ ѡ҆ѕлобле́нїе, и҆ ѹмное прельще́нїе: разꙋмѣ́й гла́съ ѿча́ѧннагѡ и҆ ѡ҆сꙋжде́ннагѡ. и҆ да́ждь мѝ гдⷭ҇и, дꙋ́хъ сокрꙋше́нъ, и҆ смире́нно се́рдце, и҆ пода́ждь и҆сто́чникъ сле́зъ. и҆ мно́гихъ прегрѣше́нїй проще́нїе, вели́кїѧ ра́ди твоеѧ̀ млⷭ҇ти.
Во всю̀ зе́млю ꙗ҆́кѡ мо́лнїѧ премꙋ́дрыхъ ᲂу҆ченикѡ́въ твои́хъ, влⷣко хрⷭ҇тѐ, и҆зы́де сп҃си́тельное вѣща́нїе, и҆ ѡ҆зарѝ сꙋ́щыѧ во тьмѣ̀ и҆ лю́тыхъ, сы́ны днѐ и҆ свѣ́та на́съ содѣ́лавшее. тѣ́мже тѧ̀ всѧ̀ тва́рь бл҃гоче́стнѡ сла́витъ.
Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ѹ҆слы́ша мѧ̀ ѿ а҆да преиспо́днѧгѡ, и҆ возведѐ ѿ тлѝ живо́тъ мо́й.
Возше́лъ є҆сѝ па́стырю, на крⷭ҇тъ, и҆ просте́рлъ є҆сѝ рꙋ́цѣ, вопїѧ̀: прїиди́те ко мнѣ̀, и҆ просвѣти́тесѧ человѣ́цы, иже пре́лестїю помрачи́вшїисѧ: а҆зъ бо свѣ́тъ єсмь. сла́ва тебѣ̀ є҆ди́не свѣтопода́телю.
Вои́стиннꙋ сꙋета̀ всѧ́чєскаѧ, житїе́ же сѣ́нь и҆ со́нъ: и҆́бо всꙋ́е мѧте́тсѧ всѧ́къ земноро́дный, ꙗ҆́коже речѐ писа́нїе: є҆гда̀ мі́ръ прїѡбрѧ́щемъ, тогда̀ во гро́бъ всели́мсѧ, и҆дѣ́же вкꙋ́пѣ ца́рїе и҆ ᲂу҆бо́зїи. тѣ́мже хрⷭ҇тѐ бж҃е, преста́влєнныѧ ᲂу҆поко́й: ꙗ҆́кѡ чл҃вѣколю́бецъ.
Волно́ю морско́ю скры́вшаго дре́вле гони́телѧ мꙋчи́телѧ под̾ земле́ю скры́ша сп҃се́нныхъ ѻ҆́троцы: но мы̀ ꙗ҆́кѡ ѻ҆трокови́цы, гдⷭ҇еви пои́мъ, сла́внѡ бо просла́висѧ.
Во ᲂу҆до́ли плаче́внѣй, на мѣ́стѣ, и҆дѣ́же положѝ, є҆гда̀ сѧ́деши млⷭ҇тиве, сотвори́ти пра́ведный сꙋ́дъ, не ѡ҆бличѝ моѧ̑ сокровє́ннаѧ, нижѐ посрамѝ менѐ пред̾ а҆́гг҃лы: но пощади́ мѧ бж҃е, и҆ поми́лꙋй мѧ̀.
Воскрⷭ҇нїе твоѐ хрⷭ҇тѐ сп҃се, а҆гг҃ли пою́тъ на нб҃сѣ́хъ, и҆ на́съ на землѝ сподо́би, чⷭ҇тымъ се́рдцемъ тебѐ сла́вити.
Во стра́шное прише́ствїе твоѐ хрⷭ҇тѐ, да не ѹ҆слы́шимъ, не вѣ́мъ ва́съ: ѹ҆пова́нїе бо сп҃се, на тѧ̀ возложи́хомъ, а҆ще и҆ твоѧ̑ повелѣ̑нїѧ не сохрани́хомъ за небреже́нїе на́ше, но пощадѝ дꙋ́шы на́шѧ, мо́лимсѧ.
Врагѡ́въ ищꙋщихъ мѧ̀ ѡ҆ѕло́бити, и҆зба́ви мѧ̀ ст҃е, дерзнове́нїе къ бг҃ꙋ ꙗкѡ и҆мы́й, ст҃и́телю нїко́лае бл҃же́нне, сп҃си́ мѧ ѿ вре́да, и҆ ѿ мꙋ́жъ крове́й и҆зба́ви мѧ̀.
Врата̀ сокрꙋши́въ мѣ̑днаѧ, и҆ верєѝ а҆дѡвы сотры́й, ꙗкѡ бг҃ъ всеси́ленъ, ро́дъ человѣ́ческїй па́дшїй воскр҃си́лъ є҆сѝ. сегѡ̀ ра́ди и҆ мы̀ согла́снѡ вопїе́мъ: воскр҃сы́й и҆з̾ ме́ртвыхъ, гдⷭ҇и сла́ва тебѣ̀.
Всест҃а́ѧ бцⷣе, во вре́мѧ живота̀ моегѡ̀ не ѡ҆ста́ви менѐ: человѣ́ческомꙋ предста́тельствꙋ не ввѣ́ри мѧ̀: но сама̀ застꙋпѝ, и҆ поми́лꙋй мѧ̀.
Всѣ́хъ преидо́хъ влⷣчце, согрѣше́ньми: но мно́жєства си́хъ дв҃о ѡ҆чи́щши, ми́лостей полꙋчи́ти мѝ чⷭ҇таѧ, сподо́би, въ бꙋ́дꙋщемъ сꙋдѣ̀ сн҃а и҆ бг҃а твоегѡ̀.
Въ лани́тꙋ заꙋше́нъ бы́лъ є҆сѝ сп҃се, и҆ ѡ҆плева́нъ, ꙗ҆дови́тагѡ заꙋши́лъ є҆сѝ врага̀ ѕло́бꙋ, ѿе́млѧ паде́нїе, єже под̾ѧ́тъ а҆да́мъ, ѹ҆кра́денъ бы́въ видѣ́нїѧ ра́ди.
Въ пꙋтѝ заблꙋди́вшаго мѧ̀ житїѧ̀, не пре́зри прⷣте́че сп҃совъ: серде́чнїи бо ѻчи къ тебѣ̀ возвождꙋ̀, и҆ поста́ви на ка́мени покаѧ́нїѧ стѡпы̀ дꙋшѝ моеѧ̀, покажѝ пꙋ́ть пра́въ ходи́ти мѝ, вводѧ́щїй во врата̀ сп҃си́тєльнаѧ: и҆ не ѿри́ни стена́нїе скорбѧ́щагѡ се́рдца моегѡ̀, въ рожде́нныхъ всѣ́хъ преизѧ́щный.
Въ хра́мѣ стоѧ́ще сла́вы твоеѧ̀, на нб҃сѝ стоѧ́ти мни́мъ. бцⷣе, две́рь нбⷭ҇наѧ, ѿве́рзи на́мъ двє́ри млⷭ҇ти твоеѧ̀.
Вы́нꙋ бл҃гословѧ́ще гдⷭ҇а, пое́мъ воскрⷭ҇нїе є҆гѡ̀: крⷭ҇тъ бо претерпѣ́въ, сме́ртїю сме́рть погꙋбѝ.
Гдⷭ҇и, а҆пⷭ҇ли спостиго́ша и҆ногда̀ ѹбѡ сѣтьмѝ глꙋбинꙋ̀ морскꙋ́ю, и҆ногда́ же высотꙋ̀ црⷭ҇твїѧ ѹ҆че́нїй ра́ди. ѻво ѹбѡ хꙋдо́жествомъ непостижи́мꙋю глꙋбинꙋ̀ и҆спыта́ша: ѻво же вѣ́рою неѡпи́саннагѡ твоегѡ̀ нѣ́дра достиго́ша, и҆ мі́рꙋ проповѣ́даша безлѣ́тнаго твоего̀ сн҃а. тѣ́хъ мл҃твами, и҆ всѣ́хъ ст҃ы́хъ поми́лꙋй на́съ.
Гдⷭ҇и, а҆́ще не бы́хомъ ст҃ы̑ѧ твоѧ̑ и҆мѣ́ли мл҃твенники, и҆ бл҃госты́ню твою̀ ми́лꙋющꙋю на́съ: ка́кѡ смѣ́ли бы́хомъ сп҃се, пѣ́ти тѧ̀, є҆го́же славосло́вѧтъ непреста́ннѡ а҆́гг҃ли; сердцевѣ́дче, пощадѝ дꙋ́шы на́шѧ.
Гдⷭ҇и, ве́лїе и҆ стра́шно є҆́сть твоегѡ̀ воскрⷭ҇нїѧ та́инство: та́кѡ бо произше́лъ є҆сѝ ѿ гро́ба, ꙗ҆́кѡ жени́хъ ѿ черто́га, сме́ртїю сме́рть разрꙋши́вый, да а҆да́ма свободи́ши. тѣ́мже на нб҃сѣ́хъ а҆́гг҃ли ликовствꙋ́ютъ, и҆ на землѝ человѣ́цы сла́вѧтъ, є҆́же на на́съ бы́вшее бл҃гоꙋтро́бїе твоѐ, чл҃вѣколю́бче.
Гдⷭ҇и, въ па́мѧть ст҃ы́хъ твои́хъ, всѧ̀ тва́рь пра́зднꙋетъ, нб҃са̀ ра́дꙋютсѧ со а҆́гг҃лы, и҆ землѧ̀ весели́тсѧ съ человѣ́ки. тѣ́хъ мл҃твами поми́лꙋй на́съ.
Гдⷭ҇и, поми́лꙋй на́съ, на тѧ́ бо ᲂу҆пова́хомъ, не прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆ и҆зба́ви ны̀ ѿ вра̑гъ на́шихъ. ты́ бо є҆сѝ бг҃ъ на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆ и҆́мѧ твоѐ призыва́емъ.
Гдⷭ҇и, предстоѧ́ше гро́бꙋ твоемꙋ̀ мр҃і́а магдали́на, и҆ пла́каше вопїю́щи, вертогра́дарѧ тѧ̀ мнѧ́щи, глаго́лаше: гдѣ̀ сокры́лъ є҆сѝ вѣ́чный живо́тъ; гдѣ̀ положи́лъ є҆сѝ, и҆́же на прⷭ҇то́лѣ херꙋві́мстѣмъ; стрегꙋ́щїи бо сего̀, ѿ стра́ха ѡ҆мертвѣ́ша. и҆лѝ гдⷭ҇а моего̀ дади́те мѝ, и҆лѝ со мно́ю возопі́йте: и҆́же въ ме́ртвыхъ бы́въ, и҆ мє́ртвыѧ воскр҃си́въ, сла́ва тебѣ̀.
Гдⷭ҇и, ст҃ы́хъ твои́хъ па́мѧть дне́сь показа́сѧ, ꙗ҆́кѡ ра́й, и҆́же во є҆де́мѣ, въ не́й бо ра́дꙋетсѧ всѧ̀ тва́рь: и҆ подае́ши на́мъ тѣ́хъ мольба́ми ми́ръ и҆ ве́лїю млⷭ҇ть.
Гдⷭ҇и, ѡ҆сꙋди́ша тѧ̀ і҆ꙋдє́и на сме́рть, жи́знь всѣ́хъ: и҆̀же чермно́е мо́ре жезло́мъ проше́дшїи, ко крⷭ҇тꙋ́ тѧ пригвозди́ша: и҆ ѿ ка́мене ме́дъ сса́вшїи, же́лчь тебѣ̀ принесо́ша. но во́лею претерпѣ́лъ є҆сѝ, да на́съ свободи́ши ѿ рабо́ты вра́жїѧ: хрⷭ҇тѐ бж҃е на́шъ, сла́ва тебѣ̀.
Гро́бꙋ ѿве́рстꙋ, а҆́дꙋ пла́чꙋщꙋсѧ, мр҃і́а вопїѧ́ше ко скры́вшымсѧ а҆пⷭ҇лѡмъ: и҆зыди́те вїногра́да дѣ́лателїе, проповѣ́дите воскрⷭ҇нїѧ сло́во: воскр҃се гдⷭ҇ь, подаѧ̀ мі́рови ве́лїю млⷭ҇ть.
Грѧдѝ ѽ дꙋшѐ! и҆ раска́йсѧ ѡ҆ мно́гихъ грѣсѣ́хъ, ꙗже содѣ́ѧла є҆сѝ въ житїѝ, и҆ мно́жествꙋ вы́шнихъ во́инствъ моли́сѧ, со воздыха́нїемъ же и҆ слеза́ми: ꙗкѡ да вре́мѧ пода́стсѧ тебѣ̀ покаѧ́нїѧ, да не ꙗкѡ непло́днаѧ смоко́вница ѿсле́шисѧ во ѻгнь гее́нскїй всестра́стнаѧ.
Двоенадесѧ́тица а҆пⷭ҇лъ, гдⷭ҇и, двоенадесѧтолꙋ́чнаѧ ꙗ҆́кѡ со́лнце ꙗ҆ви́сѧ землѝ: тѣ́хъ бо ра́ди ᲂу҆вѧди́лъ є҆сѝ пре́лести и҆зрасти́телѧ: тѣ́хъ ра́ди ѡ҆зарѧ́еши дꙋ́шы твои́хъ рабѡ́въ: и҆ на́съ и҆́хъ ра́ди сп҃са́й, ꙗ҆́кѡ бл҃гоꙋтро́бенъ.
Дне́сь прⷪ҇ро́ческое и҆спо́лнисѧ сло́во: се́ бо покланѧ́емсѧ на мѣ́стѣ, и҆дѣ́же стоѧ́стѣ но́зѣ твоѝ гдⷭ҇и, и҆ дре́во сп҃се́нїѧ вкꙋси́вше, и҆̀же ѿ грѣха̀ страсте́й свобожде́нїе ᲂу҆лꙋчи́хомъ, мл҃твами бцⷣы, є҆ди́не чл҃вѣколю́бче.
Дне́сь хрⷭ҇то́съ сме́рть попра́въ, ꙗкоже речѐ, воскр҃се, и҆ ра́дованїе мі́рови дарова̀, да всѝ взыва́юще, пѣ́снь та́кѡ рце́мъ: и҆сто́чниче жи́зни, непристꙋ́пный свѣ́те, всеси́льне сп҃се, поми́лꙋй на́съ.
Долготерпѣли́ве и҆ чл҃вѣколю́бче бж҃е мо́й, многомлⷭ҇тиве и҆ ще́дре, ка́кѡ претерпѣ́лъ є҆сѝ закала́нїе и҆ ѹ҆мерщвле́нїе на дре́вѣ, за ро́дъ человѣ́ческїй; славосло́вимъ твоѐ бл҃гоꙋтро́бїе.
Дре́во принесѐ тлѣ́нїе во є҆де́мѣ родонача́льникꙋ: крⷭ҇тное же дре́во жи́знь процвѣтѐ на ло́бнѣмъ мѣ́стѣ: и҆́бо попра́на бы́сть ѕло́ба вра́жїѧ: поми́лованъ же бы́сть пригвожде́нїемъ хрⷭ҇то́вымъ, и҆ ѡ҆брѣ́те ра́й, вопїѧ̀ а҆да́мъ: ѽ дре́во бл҃гослове́нное!
Дꙋшѐ, въ лѣ́ности жи́знь провожда́ющи всю̀, днѐ сꙋ́днагѡ гро́знагѡ во ᲂу҆мѣ̀ не прїе́млеши, воспрѧнѝ ᲂу҆́бѡ, и҆ покаѧ́нїе себѣ̀ и҆зберѝ, ѡ҆брати́сѧ и҆ возопі́й ко хрⷭ҇тꙋ̀: ще́дре, не воспомѧнѝ на́шихъ мно́гихъ согрѣше́нїй, въ ча́съ ѡ҆сꙋжде́нїѧ.
Дꙋшѐ моѧ̀, вскꙋ́ю ᲂу҆ныва́ющи грѣхꙋ̀ рабо́таеши; и҆ вскꙋ́ю болѧ́щи, ко врачꙋ̀ не прихо́диши; возни́кни про́чее ѿ ѕѡ́лъ, ꙗ҆̀же содѣ́лала є҆сѝ, и҆ возопі́й ко сп҃сꙋ, глаго́лющи: наде́жде ненаде́жныхъ, животѐ ѿча́ѧнныхъ сп҃се, воздви́гни, и҆ сп҃си́ мѧ.
Его́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆ тва́рь, по́йте, бл҃гослови́те, и҆ превозноси́те во всѧ̑ вѣ́ки.
Еже ра́дꙋйсѧ ѿ а҆гг҃ла прїи́мшаѧ, и҆ ро́ждшаѧ созда́телѧ твоегѡ̀, дв҃о, сп҃си́ тѧ велича́ющыѧ.
Є҆ди́на непоро́чнаѧ а҆́гница, бцⷣе дв҃о, ѿ крове́й твои́хъ чⷭ҇тыхъ вопло́щшагосѧ зрѧ́щи ви́сѧща во́лею на крⷭ҇тѣ̀, взыва́ла є҆сѝ ѻ҆трокови́це со слеза́ми го́рькими: сн҃е мо́й неѕло́бивый, пою̀ твоѐ стра́шное всѐ смотре́нїе.
Живонача́льною дла́нїю, ᲂу҆ме́ршыѧ ѿ мра́чныхъ ᲂу҆до́лїй, жизнода́вецъ воскр҃си́въ всѣ́хъ хрⷭ҇то́съ бг҃ъ, воскрⷭ҇нїе подадѐ человѣ́ческомꙋ ро́дꙋ: є҆́сть бо всѣ́хъ сп҃си́тель, воскрⷭ҇нїе и҆ живо́тъ, и҆ бг҃ъ всѣ́хъ.
Живопрїѧ́тнагѡ твоегѡ̀ гро́ба, мѷронѡ́сицы жєны̀ рыда́ющѧ, достиго́ша гдⷭ҇и, и҆ мѵ̑ра носѧ́щѧ, тѣ́ло твоѐ пречⷭ҇тое пома́зати и҆ска́хꙋ: ѡ҆брѣто́ша же свѣтоно́сна а҆́гг҃ла на ка́мени сѣдѧ́ща, и҆ къ ни̑мъ вѣща́юща, и҆ глаго́люща: что̀ слезитѐ, и҆з̾ ре́бръ и҆сточи́вшаго жи́знь мі́рови; что̀ и҆́щете ꙗ҆́кѡ ме́ртва во гро́бѣ безсме́ртнаго; те́кшѧ же па́че возвѣсти́те тогѡ̀ ᲂу҆ч҃нкѡ́мъ, сла́внагѡ є҆гѡ̀ воскрⷭ҇нїѧ всемі́рное ра́дованїе, и҆́мже и҆ на́съ сп҃се просвѣти́вый, да́рꙋй ѡ҆чище́нїе и҆ ве́лїю млⷭ҇ть.
Живота̀ ꙗ҆́кѡ показа́лъ є҆сѝ пꙋти̑ лю́демъ і҆ѡа́нне, вопїѧ̀: и҆спра́вите сердца̀ ва̑ша гдⷭ҇еви: сп҃сѝ многогрѣ́шнꙋю мою̀ дꙋ́шꙋ, ко ᲂу҆миле́нїю приведѝ ѡ҆камене́нꙋю мы́сль, и҆ и҆зба́ви бꙋ́дꙋщїѧ мꙋ́ки твои́ми мл҃твами, прⷣте́че сп҃совъ.
Живо́тъ во гро́бѣ возлежа́ше, и҆ печа́ть на ка́мени надлежа́ше: ꙗ҆́кѡ цр҃ѧ̀ спѧ́ща во́ини стрежа́хꙋ хрⷭ҇та̀, и҆ врагѝ своѧ̑ неви́димѡ порази́вый, воскр҃се гдⷭ҇ь.
Живы́ми гдⷭ҇ьствꙋюща, бг҃онача́льною вла́стїю, и҆ ме́ртвыми влⷣчествꙋюща, тебѐ хрⷭ҇тѐ, зна́юще мо́лимсѧ, вѣ̑рныѧ рабы̑ твоѧ̑, къ тебѣ̀ є҆ди́номꙋ бл҃года́телю ѿше́дшыѧ, тѣ́хъ ᲂу҆поко́й со и҆збра́нными твои́ми чл҃вѣколю́бче, на мѣ́стѣ ᲂу҆тѣше́нїѧ, во ст҃ы́хъ свѣ́тлостехъ: воли́тель бо млⷭ҇ти є҆сѝ, и҆ сп҃са́еши ꙗ҆́кѡ бг҃ъ, и҆̀хже по ѡ҆́бразꙋ твоемꙋ̀ созда́лъ є҆сѝ, є҆ди́не многомлⷭ҇тиве.
Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ вопїю́ ти: возведѝ ѿ тлѝ живо́тъ мо́й, многомлⷭ҇тиве.
Зави́дѧ сопроти́вникъ лꙋка́вый ста́дꙋ твоемꙋ̀ пречⷭ҇таѧ, всегда̀ бо́ретъ, хотѧ̀ себѣ̀ снѣ́дь сотвори́ти: но ты̀ бцⷣе, и҆зба́ви на́съ ѿ тогѡ̀ вре́да.
Запеча́танꙋ гро́бꙋ, ка́кѡ ѡ҆кра́дени бы́сте і҆ꙋде́є, стра́жы поста́вльше, и҆ зна́мєнїѧ поло́жше, две́ремъ заключє́ннымъ про́йде цр҃ь; и҆лѝ ꙗ҆́кѡ ме́ртва предста́вите, и҆лѝ ꙗ҆́кѡ бг҃ꙋ поклони́тесѧ, съ на́ми пою́ще: сла́ва гдⷭ҇и крⷭ҇тꙋ̀ твоемꙋ̀, и҆ воскрⷭ҇нїю твоемꙋ̀.
Заꙋшє́нїѧ претерпѣ́лъ є҆сѝ, и҆ распѧ́тїе долготерпѣли́ве, и҆ ѹ҆ничижє́нїѧ, хотѧ̀ всѣ́хъ и҆зба́вити лестца̀, є҆ди́не живода́вче, и҆ всѧ̑ терпи́ши пребл҃гі́й.
Зача́тїе твоѐ безсѣ́менное, и҆ ржⷭ҇тво̀ пречⷭ҇тое помышлѧ́ющи, ѹ҆дивлѧ́юсѧ ѕѣлѡ̀: ка́кѡ си́це ꙗкѡ ѕлодѣ́й, бл҃говоли́лъ є҆сѝ ѹ҆мре́ти сп҃се; пречⷭ҇таѧ взыва́ше.
Зрѧ́щи тѧ̀ пречⷭ҇таѧ, на дре́вѣ пригвожда́ема вопїѧ́ше: ѽ сн҃е мо́й и҆ бж҃е, что̀ пресла́вное твоѐ, и҆ слы́шанїе стра́нное, єже претерпѣва́еши за мно́гꙋю млⷭ҇ть;
И҆̀же крⷭ҇то́мъ ѡ҆гражда́еми, врагꙋ̀ противлѧ́емсѧ, не боѧ́щесѧ ко́зней є҆гѡ̀ и҆ ла́ѧнїѧ: ꙗ҆́кѡ бо го́рдый ᲂу҆праздни́сѧ, и҆ попра́нъ бы́сть си́лою на дре́вѣ пригвожде́ннагѡ хрⷭ҇та̀.
И҆̀же крⷭ҇то́мъ ѡ҆гражда́еми, врагꙋ̀ противлѧ́емсѧ, не боѧ́щесѧ тогѡ̀ кова́рства, ни лови́тельства: ꙗ҆́кѡ бо го́рдый ᲂу҆праздни́сѧ, и҆ попра́нъ бы́сть на дре́вѣ си́лою распѧ́тагѡ хрⷭ҇та̀.
Иже ма́тернее непло́дство, и҆ ѻтчее безгла́сїе разрѣши́вый ржⷭ҇тво́мъ твои́мъ, безпло́дствїе разрѣшѝ безча́днагѡ моегѡ̀ се́рдца: всѧ́ко же безслове́сїе дꙋшѝ ѿимѝ вско́рѣ, сло́вꙋ бо гла́съ сы́й, возглаша́ющь покаѧ́нїе, єже сподо́би мѧ̀ сїѐ соверша́ти всегда̀, ѿ бг҃а ѹ҆дали́вшагосѧ лѣ́ности ра́ди, хрⷭ҇то́въ крⷭ҇ти́телю.
И҆́же пре́жде вѣ̑къ ѿ ѻ҆ц҃а̀ без̾ ма́тере, ро́ждшагосѧ сн҃а и҆ сло́ва бж҃їѧ, и҆ въ послѣ̑днѧѧ лѣ̑та родила̀ є҆сѝ воплоще́нна ѿ чи́стыхъ крове́й твои́хъ, бг҃ороди́тельнице, кромѣ̀ мꙋ́жа, є҆го́же молѝ, дарова́ти на́мъ грѣхѡ́въ проще́нїе пре́жде конца̀.
И҆збра̑нныѧ ᲂу҆дивѝ и҆ ст҃ы̑ѧ бг҃ъ на́шъ. ра́дꙋйтесѧ и҆ весели́тесѧ всѝ рабѝ є҆гѡ̀, ва́мъ бо ᲂу҆гото́ва вѣнцы̀ и҆ црⷭ҇твїе своѐ: но мо́лимъ вы̀, и҆ на́съ не забꙋ́дите.
Из̾ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши хрⷭ҇тѐ, то́кмѡ єже хотѣ́ти. тѧ̀ превозно́симъ во всѧ̑ вѣ́ки.
И҆мѣ́ѧй непостижи́мое є҆́же ѡ҆ на́съ бл҃гоꙋтро́бїе, и҆ и҆сто́чникъ неистощи́мый бж҃е́ственныѧ бл҃гости, многомлⷭ҇тиве, и҆̀же къ тебѣ̀ влⷣко, преше́дшыѧ, на землѝ живы́хъ вселѝ, въ селє́нїѧ возлю́блєннаѧ и҆ жела́ємаѧ, ѡ҆держа́нїе да́рꙋѧ, всегда̀ пребыва́ющее. ты́ бо за всѣ́хъ пролїѧ́лъ є҆сѝ кро́вь твою̀ сп҃се, и҆ живоно́сною цѣно́ю мі́ръ и҆скꙋпи́лъ є҆сѝ.
Иногда̀ ѹ҆ч҃нцы̀ твоѝ хрⷭ҇тѐ, въ кораблѝ ѡ҆бꙋрева́еми вопїѧ́хꙋ: ѹ҆чи́телю, сп҃сѝ на́съ, погиба́емъ. и҆ ны́нѣ мы̀ вопїе́мъ: чл҃вѣколю́бче сп҃се на́шъ, и҆зба́ви на́съ ѿ бѣ́дъ на́шихъ, мо́лимсѧ.
Ки́томъ пожре́нъ грѣхо́внымъ, вопїю̀ тебѣ̀ хрⷭ҇тѐ: ꙗ҆́кѡ прⷪ҇ро́ка и҆з̾ и҆стлѣ́нїѧ мѧ̀ свободѝ.
Крⷭ҇те, де́монѡвъ гони́телю, врачꙋ̀ недꙋ́гꙋющихъ, крѣ́посте и҆ храни́телю вѣ́рныхъ, похвало̀ правосла́вныхъ вои́стиннꙋ, ᲂу҆твержде́нїе цр҃кве хрⷭ҇то́вы, бꙋ́ди на́мъ забра́ло и҆ стѣна̀ и҆ храни́тель, дре́во благослове́нное.
Крⷭ҇ти́телю и҆ прⷣте́че сп҃совъ, помо́щникъ мѝ бꙋ́ди бл҃же́нне, ѹ҆глѣ́бшемꙋ въ тимѣ́нїи помышле́нїй нечи́стыхъ, рꙋ́кꙋ мѝ пода́ждь прикоснꙋ́вшꙋюсѧ верхꙋ̀ нетлѣ́нномꙋ, дѣла̀ твори́ти покаѧ́нїѧ ѹ҆крѣпѝ до́блественнѣ, єже проповѣ́далъ є҆сѝ, и҆ црⷭ҇твїѧ внꙋ́трь бы́ти, єже пе́рвый наꙋчи́лъ є҆сѝ, сподо́би мѧ̀ раба̀ твоего̀.
Крⷭ҇то́мъ твои́мъ хрⷭ҇тѐ хва́лимсѧ, и҆ воскрⷭ҇нїе твоѐ пое́мъ и҆ сла́вимъ: ты́ бо є҆сѝ бг҃ъ на́шъ. ра́звѣ тебѐ и҆на́гѡ не вѣ́мы.
Крⷭ҇тъ и҆ погребе́нїе твоѐ жизнода́вче, воспѣва́емъ вѣ́рнїи, и҆ покланѧ́емсѧ, ꙗ҆́кѡ а҆́дъ свѧза́лъ є҆сѝ безсме́ртне, ꙗ҆́кѡ бг҃ъ всеси́льный: и҆ мє́ртвыѧ совоскр҃си́лъ є҆сѝ, и҆ врата̀ смє́ртнаѧ сокрꙋши́лъ є҆сѝ, и҆ держа́вꙋ а҆́довꙋ низложи́лъ є҆сѝ, ꙗ҆́кѡ бг҃ъ. тѣ́мже земноро́днїи славосло́вимъ тѧ̀ любо́вїю, воскр҃сшаго, и҆ низложи́вшаго вра́жїю держа́вꙋ всепа́гꙋбнꙋю, и҆ всѣ́хъ воскр҃си́вшаго въ тѧ̀ вѣ́ровавшихъ, и҆ мі́ръ и҆зба́вльшаго ѿ стрѣ́лъ ѕмїи́ныхъ, и҆ ѿ пре́лести вра́жїѧ, ꙗ҆́кѡ бг҃ъ всѣ́хъ.
Крⷭ҇тъ тво́й гдⷭ҇и, жи́знь и҆ воскрⷭ҇нїе лю́демъ твои̑мъ є҆́сть, и҆ надѣ́ющесѧ на́нь, тебѐ воскрⷭ҇шаго бг҃а на́шего пое́мъ: поми́лꙋй на́съ.
Крⷭ҇тъ тво́й гдⷭ҇и, жи́знь и҆ застꙋпле́нїе лю́демъ твои̑мъ єсть, и҆ на́нь надѣ́ющесѧ, тебѐ распе́ншагосѧ пло́тїю, бг҃а на́шего пое́мъ, поми́лꙋй на́съ.
Крⷭ҇тъ тво́й гдⷭ҇и, мч҃нкѡмъ бы́сть ѻ҆рꙋ́жїе непобѣди́мое: ви́дѧхꙋ бо предлежа́щꙋю сме́рть, и҆ предзрѧ́ще бꙋ́дꙋщꙋю жи́знь, ѹ҆пова́нїемъ єже на тѧ̀ ѹ҆крѣплѧ́хꙋсѧ: тѣ́хъ мл҃твами поми́лꙋй на́съ.
Крⷭ҇тъ тво́й гдⷭ҇и, ра́й ѿве́рзꙋ ро́дꙋ человѣ́ческомꙋ, и҆ ѿ и҆стлѣ́нїѧ и҆зба́вльшесѧ, тебѐ распе́ншагосѧ пло́тїю бг҃а на́шего пое́мъ, поми́лꙋй на́съ.
Крⷭ҇тъ тво́й гдⷭ҇и, ѡ҆ст҃и́сѧ: тѣ́мъ бо быва́ютъ и҆сцѣлє́нїѧ болѧ́щымъ во грѣсѣ́хъ. сегѡ̀ ра́ди тебѣ̀ припа́даемъ, поми́лꙋй на́съ.
Кто̀ менѐ не пла́четсѧ, престꙋпи́вшагѡ за́повѣдь вы́шнѧгѡ, невоздержа́нїѧ ра́ди; во а҆дъ всели́хсѧ, вмѣ́стѡ раѧ̀, снѣ́ди сла́дкїѧ видѣ́нїемъ, сме́рть и҆схода́тайствꙋющїѧ, и҆ стра́ненъ є҆ѧ̀ ра́ди бж҃їѧ сла́вы и҆ жи́зни ꙗ҆ви́хсѧ: но прїими́ мѧ ка́ющасѧ гдⷭ҇и, ꙗкѡ млⷭ҇тивъ и҆ чл҃вѣколю́бецъ, вели́кїѧ ра́ди твоеѧ̀ млⷭ҇ти.
Кто̀ тебѐ не ѹ҆бл҃жи́тъ прест҃а́ѧ дв҃о; кто́ ли не воспое́тъ твоегѡ̀ пречⷭ҇тагѡ ржⷭ҇тва̀; безлѣ́тнѡ бо ѿ ѻ҆ц҃а̀ возсїѧ́вый сн҃ъ є҆диноро́дный, то́йже ѿ тебѐ чⷭ҇тыѧ про́йде, неизрече́ннѡ вопло́щьсѧ, є҆стество́мъ бг҃ъ сы́й, и҆ є҆стество́мъ бы́въ чл҃вѣ́къ на́съ ра́ди, не во двою̀ лицꙋ̑ раздѣлѧ́емый, но во двою̀ є҆стєствꙋ̀ несли́тнѡ познава́емый. того̀ молѝ чⷭ҇таѧ, всебл҃же́ннаѧ, поми́ловатисѧ дꙋша́мъ на́шымъ.
Къ тебѣ̀ ᲂу҆́тренюю, млⷭ҇рдїѧ ра́ди себѐ и҆стощи́вшемꙋ непрело́жнѡ, и҆ до страсте́й безстра́стнѡ прекло́ньшемꙋсѧ, сло́ве бж҃їй, ми́ръ пода́ждь мѝ па́дшемꙋ чл҃вѣколю́бче.
Лю́ди беззако́ннѣйшыѧ, без̾ пра́вды пригвожда́ющѧ тѧ̀ на дре́вѣ, дв҃а, и҆ чⷭ҇таѧ мт҃и твоѧ̀ зрѧ́щи, ꙗкоже сѷмеѡ́нъ проречѐ, ѹ҆тро́бою сп҃се, ѹ҆ѧзвлѧ́шесѧ.
Млⷭ҇рдїѧ двє́ри ѿве́рзи на́мъ бл҃гослове́ннаѧ бцⷣе дв҃о, надѣ́ющїисѧ на тѧ̀ да не поги́бнемъ, но да и҆зба́вимсѧ тобо́ю ѡ҆ бѣ́дъ: ты́ бо є҆сѝ сп҃се́нїе ро́да хрⷭ҇тїа́нскагѡ.
Мл҃твами ро́ждшїѧ тѧ̀ хрⷭ҇тѐ, мч҃никъ твои́хъ, и҆ а҆пⷭ҇лъ, и҆ прⷪ҇рѡ́къ, и҆ ст҃и́телей, прпⷣбныхъ, и҆ првⷣныхъ, и҆ всѣ́хъ ст҃ы́хъ, ѹ҆со́пшыѧ рабы̑ твоѧ̑ ѹ҆поко́й.
Мно́жество согрѣше́нїй мои́хъ, зовꙋ́щагѡ ѡ҆чи́сти чи́стаѧ, и҆ чꙋ́вствїй мои́хъ неꙋста̑внаѧ движє́нїѧ, моли́твеннымъ мече́мъ ссѣцы̀: ꙗкѡ да вѣ́рою и҆ любо́вїю пою̀ твоѐ безсѣ́менное ржⷭ҇тво̀.
Мнѡ́гаѧ мно́жєства мои́хъ бцⷣе, прегрѣше́нїй, къ тебѣ̀ прибѣго́хъ чⷭ҇таѧ, сп҃се́нїѧ тре́бꙋѧ: посѣтѝ немощствꙋ́ющꙋю мою̀ дꙋ́шꙋ, и҆ молѝ сн҃а твоего̀, и҆ бг҃а на́шего, да́ти мѝ ѡ҆ставле́нїе, ꙗ҆̀же содѣ́ѧхъ лю́тыхъ, є҆ди́на бл҃гослове́ннаѧ.
Мре́жею бж҃е́ственныѧ вѣ́ры лю́дїе преврати́вше ры́барїе, и҆з̾ глꙋбины̀ сꙋ́етства и҆звлеко́ша всѣ́хъ, и҆ преда́ша и҆́хъ бг҃ꙋ, бл҃гоче́ствꙋющихъ, и҆ того̀ при́снѡ велича́ющихъ.
Мꙋ́дрыхъ дѣ́въ да́рꙋй мѝ гдⷭ҇и, бдѣ́нїе, и҆ дꙋшѝ моеѧ̀ свѣщꙋ̀ просвѣтѝ є҆ле́емъ щедро́тъ твои́хъ, да пѣ́снь а҆́гг҃льскꙋю пою́ ти: а҆ллилꙋ́їа.
Мч҃нцы твоѝ гдⷭ҇и, не ѿверго́шасѧ тебѐ, ни ѿстꙋпи́ша ѿ за́повѣдей твои́хъ. тѣ́хъ мл҃твами поми́лꙋй на́съ.
На́га мѧ̀ ѡ҆брѣ́тъ ѿ добродѣ́телей вра́гъ, стрѣло́ю грѣхо́вною ᲂу҆ѧзвѝ: но ты̀ ꙗ҆́кѡ вра́чь дꙋ́шъ же и҆ тѣле́съ, ꙗ҆́звы дꙋшѝ моеѧ̀ и҆сцѣлѝ бж҃е, и҆ поми́лꙋй мѧ̀.
Наде́жде и҆ застꙋпле́нїе и҆ приста́нище люде́й твои́хъ дв҃о, и҆з̾ тебе́ бо роди́сѧ вои́стиннꙋ мі́рꙋ сп҃се́нїе. ꙗ҆́коже пла́касѧ ᲂу҆ крⷭ҇та̀ твоегѡ̀ сн҃а и҆ бг҃а, и҆ сп҃са́еши ᲂу҆пова́ющихъ на тѧ̀: того̀ ны́нѣ ᲂу҆молѝ, и҆зба́вити ѿ тлѝ всѣ́хъ воспѣва́ющихъ тѧ̀.
На дре́вѣ живо́тъ на́шъ зрѧ́щи всенепоро́чнаѧ бцⷣе ви́сѧщъ, мт҃рски рыда́ющи вопїѧ́ше: сн҃е мо́й, и҆ бж҃е мо́й, сп҃сѝ любо́вїю пою́щыѧ тѧ̀.
На дре́вѣ крⷭ҇тнѣмъ млⷭ҇рдїѧ ра́ди и҆ млⷭ҇ти возне́слсѧ є҆сѝ и҆ въ ребро̀ прободе́нъ бы́въ копїе́мъ, растерза́лъ є҆сѝ грѣхо́вное лю́тое рꙋкописа́нїе, ꙗ҆́кѡ всеси́льный бг҃ъ: тѣ́мже твоѐ неизрече́нное пои́мъ, сло́ве, бл҃гоче́стнѡ смотре́нїе.
На крⷭ҇тѣ̀ твоѐ бж҃е́ственное и҆стоща́нїе прови́дѧ а҆ввакꙋ́мъ, ᲂу҆жа́ссѧ вопїѧ́ше: ты̀ си́льныхъ пресѣ́клъ є҆сѝ держа́вꙋ бл҃же, прїѡбща́ѧсѧ сꙋ́щымъ во а҆́дѣ, ꙗ҆́кѡ всеси́ленъ.
На крⷭ҇тѣ́ тѧ во́лею на́съ ра́ди пригвожде́на хрⷭ҇тѐ, тва́рь ви́дѣвши, колеба́шесѧ стра́хомъ, со́лнце ве́сь помрачѝ свѣ́тъ, ка́менїе распаде́сѧ, и҆ цр҃кви бж҃е́ственнаѧ завѣ́са раздра́сѧ, на ѡ҆бличе́нїе лю́тыхъ и҆ беззако́нныхъ є҆врє́й.
На тве́рдѣмъ вѣ́ры твоеѧ̀ ка́мени помышле́нїе ᲂу҆тверди́въ дꙋшѝ моеѧ̀, ᲂу҆твердѝ гдⷭ҇и: тѧ́ бо и҆́мамъ бл҃же, прибѣ́жище и҆ ᲂу҆твержде́нїе.
Нача́токъ мѝ и҆ соста́въ зижди́тельное твоѐ бы́сть повелѣ́нїе: восхотѣ́въ бо ѿ неви́димагѡ и҆ ви́димагѡ є҆стества̀, жи́ва мѧ̀ соста́вити, ѿ землѝ ѹбѡ тѣ́ло созда́въ, да́лъ же мѝ є҆сѝ, дꙋ́шꙋ, бж҃е́ственнымъ твои́мъ и҆ животворѧ́щимъ вдохнове́нїемъ. тѣ́мже сп҃се, рабы̑ твоѧ̑ во странѣ̀ живы́хъ, и҆ въ кро́вѣхъ првⷣныхъ ѹ҆поко́й.
Неизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆з̾ пла́мене, во гро́бѣ ме́ртвъ бездыха́ненъ полага́етсѧ, во сп҃се́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.
Не рыда́й менѐ мт҃и, зрѧ́щи во гро́бѣ, є҆го́же во чре́вѣ без̾ сѣ́мене зачала̀ є҆сѝ сн҃а: воста́нꙋ бо и҆ просла́влюсѧ, и҆ вознесꙋ̀ со сла́вою непреста́ннѡ ꙗкѡ бг҃ъ, вѣ́рою и҆ любо́вїю тѧ̀ велича́ющыѧ.
Ниеди́нꙋ на землѝ за́повѣдь твою̀ сотвори́хъ, ка́кѡ ꙗ҆влю́сѧ тебѣ̀ сѣдѧ́щемꙋ на прⷭ҇то́лѣ, и҆ сло́во да́ти, и҆ сꙋ́дъ под̾ѧ́ти ѡ҆ всѣ́хъ, ꙗже въ вѣ́дѣнїи, и҆ не въ вѣ́дѣнїи, ко́еждо содѣ́ѧхъ хрⷭ҇тѐ мо́й; тѣ́мже зовꙋ̀ тебѣ̀, твои́хъ слꙋ́гъ мл҃твами сп҃си́ мѧ блꙋ́днаго.
Никто́же притека́ѧй къ тебѣ̀, посра́мленъ ѿ тебѐ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю.
Нїко́лае бл҃же́нне, припа́дающа мѧ̀ ѹ҆ще́дри, молю́сѧ тѝ мꙋ́дре, и҆ ѻчи просвѣтѝ дꙋшѝ моеѧ̀, да чи́стѣ ви́ждꙋ свѣтода́вца ще́драго.
Нѣ́сть ст҃ъ, ꙗкоже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.
Оу҆жасни́сѧ боѧ́йсѧ нб҃о, и҆ да подви́жатсѧ ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрїе́млетсѧ: є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.
Оу҆мерщвле́нїе претерпѣ́лъ є҆сѝ животворѧ́щее во́лею и҆ живо́тъ и҆сточи́лъ є҆сѝ, и҆ пи́щꙋ присносꙋ́щнꙋю вѣ̑рнымъ да́лъ є҆сѝ, въ не́йже ᲂу҆чинѝ ᲂу҆со́пшыѧ ѡ҆ ᲂу҆пова́нїи воскрⷭ҇нїѧ, тѣ́хъ согрѣшє́нїѧ всѧ̑ проща́ѧ бл҃года́тїю ꙗ҆́кѡ є҆ди́нъ безгрѣ́шенъ, и҆ є҆ди́нъ бл҃гъ и҆ чл҃вѣколю́бецъ: да всѣ́ми пое́тсѧ твоѐ и҆́мѧ хрⷭ҇тѐ, сп҃си́тельное сла́вимъ чл҃вѣколю́бїе твоѐ.
Оу҆пова́нїе, и҆ покро́въ, и҆ приста́нище на тѧ̀ надѣ́ющымсѧ, бг҃ороди́тельнице бл҃га́ѧ, предста́тельнице мі́рꙋ, молѝ со безпло́тными прилѣ́жнѡ, є҆го́же родила̀ є҆сѝ чл҃вѣколю́бнаго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ.
Оу҆пова́нїе мі́ра, бл҃га́ѧ бцⷣе дв҃о, твоѐ и҆ є҆ди́ное стра́шное предста́тельство про́симъ: ᲂу҆млⷭ҇рдисѧ на лю́ди безпомѡ́щныѧ, молѝ млⷭ҇тиваго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ.
Оу҆слы́шахъ слꙋ́хъ тво́й, и҆ ᲂу҆боѧ́хсѧ, разꙋмѣ́хъ дѣла̀ твоѧ̑, и҆ ᲂу҆жасо́хсѧ: сла́ва си́лѣ твое́й гдⷭ҇и.
Оу҆ченикѡ́въ твои́хъ ли́къ вселе́ннꙋю просвѣтѝ: бы́вше бо и҆ногда̀ ловцы̀ ры́бъ, ны́нѣ же человѣ́кѡвъ бы́ша: тѣ́хъ ра́ди бж҃е, поми́лꙋй на́съ.
Оу҆ч҃нцы̀ твоѝ, сп҃се, въ концы̀ землѝ посыла́еми, ꙗ҆зы́ки бл҃гоче́стнѡ ꙗ҆́кѡ ры̑бы ᲂу҆лови́вше, приведо́ша твое́й бл҃гости. тѣ́хъ ра́ди ᲂу҆̀бо вопїе́мъ тѝ хрⷭ҇тѐ: лю́демъ твои̑мъ пода́ждь ве́лїю млⷭ҇ть.
Па́мѧть мч҃нкъ, ра́дость боѧ́щымсѧ гдⷭ҇а: пострада́вше бо хрⷭ҇та̀ ра́ди, вѣнцы̀ ѿ негѡ̀ прїѧ́ша: и҆ ны́нѣ со дерзнове́нїемъ мо́лѧтсѧ ѡ҆ дꙋша́хъ на́шихъ.
Па́мѧть премꙋ́дрыхъ ᲂу҆чєни́къ хрⷭ҇та̀ цр҃ѧ̀ на́шегѡ, досто́йнѡ пѣ́сньми почти́мъ вѣ́рнїи: ті́и бо трⷪ҇ческꙋю вѣ́рꙋ въ мі́рѣ проповѣ́даша.
Побѣ́дꙋ и҆мѣ́ѧ хрⷭ҇тѐ юже на а҆да, на крⷭ҇тъ возше́лъ є҆сѝ: да во тьмѣ̀ сме́рти сѣдѧ́щыѧ воскр҃си́ши съ собо́ю, иже въ ме́ртвыхъ свобо́дь: и҆сточа́ѧй живо́тъ ѿ своегѡ̀ свѣ́та, всеси́льне сп҃се, поми́лꙋй на́съ.
Погребе́нїе твоѐ влⷣко, ра́й ѿве́рзе ро́дꙋ человѣ́ческомꙋ: и҆ ѿ и҆стлѣ́нїѧ и҆зба́вльшесѧ, тебѐ воскрⷭ҇шаго бг҃а на́шего пое́мъ: поми́лꙋй на́съ.
Погребе́нїе твоѐ гдⷭ҇и, ѹзы а҆дѡвы сокрꙋши́вшее растерза̀: єже и҆з̾ ме́ртвыхъ воскрⷭ҇нїемъ мі́ръ просвѣтѝ, гдⷭ҇и сла́ва тебѣ̀.
Покаѧ́нїѧ не стѧжа́хъ, нижѐ па́ки сле́зъ: сегѡ̀ ра́ди молю́ тѧ хрⷭ҇тѐ бж҃е, пре́жде конца̀ ѡ҆брати́ти и҆ да́ти ѹ҆миле́нїе мнѣ̀, ꙗкѡ да и҆зба́влюсѧ ѿ мꙋ́ки.
Покры́ла є҆́сть нб҃са̀ добродѣ́тель твоѧ̀ хрⷭ҇тѐ, и҆ твоегѡ̀ хвале́нїѧ гдⷭ҇и, всѧ̑ и҆спо́лнишасѧ.
Поми́лꙋй на́съ гдⷭ҇и, поми́лꙋй на́съ: всѧ́кагѡ во ѿвѣ́та недоꙋмѣ́юще, сїю́ ти мл҃твꙋ ꙗ҆́кѡ влⷣцѣ грѣ́шнїи прино́симъ, поми́лꙋй на́съ.
Помо́щникъ и҆ покрови́тель бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо просла́висѧ.
Помышлѧ́ю де́нь стра́шный, и҆ пла́чꙋсѧ дѣѧ́нїй мои́хъ лꙋка́выхъ, ка́кѡ ѿвѣща́ю безсме́ртномꙋ цр҃ю̀; ко́имъ же дерзнове́нїемъ воззрю̀ на сꙋдїю̀ блꙋ́дный а҆́зъ; бл҃гоꙋтро́бный ѻ҆́ч҃е, сн҃е є҆диноро́дный, и҆ дш҃е ст҃ы́й, поми́лꙋй мѧ̀.
Преднаписꙋ́етъ гедеѡ́нъ зача́тїе, и҆ сказꙋ́етъ дв҃дъ ржⷭ҇тво̀ твоѐ бцⷣе: сни́де бо ꙗ҆́кѡ до́ждь на рꙋно̀, сло́во во чре́во твоѐ, и҆ прозѧбла̀ є҆сѝ без̾ сѣ́мене, землѐ ст҃а́ѧ, мі́рови сп҃се́нїе, хрⷭ҇та̀ бг҃а на́шего, бл҃года́тнаѧ.
Преднаписꙋ́етъ і҆ѡ́на гро́бъ тво́й, и҆ сказꙋ́етъ сѷмеѡ́нъ воста́нїе бж҃е́ственное, безсме́ртне гдⷭ҇и: соше́лъ бо є҆сѝ ꙗ҆́кѡ ме́ртвъ во гро́бъ, разрꙋши́вый а҆́дѡва врата̀. воскрⷭ҇лъ же є҆сѝ кромѣ̀ тлѣ́нїѧ ꙗ҆́кѡ влⷣка, во сп҃се́нїе мі́ра, хрⷭ҇тѐ бж҃е на́шъ, просвѣти́вый сꙋ́щыѧ во тьмѣ̀.
Предстоѧ́щи ᲂу҆ крⷭ҇та̀ дв҃а и҆ мт҃и, без̾ стра́сти и҆з̾ неѧ̀ па́че ᲂу҆ма̀ вопло́щшагѡсѧ, взыва́ше слезоточа́щи мт҃рски: не терплю́ тѧ ме́ртва ви́сѧща ви́дѣти, дыха́нїе подаю́ща живꙋ́щымъ на землѝ, ѽ сн҃е и҆ бж҃е мо́й!
Предстоѧ́щи ᲂу҆ крⷭ҇та̀ неискꙋсобра́чнаѧ мт҃и, и҆́же и҆з̾ тебѐ ро́ждшемꙋсѧ без̾ сѣ́мене, вопїѧ́ше: ѻ҆рꙋ́жїе се́рдце моѐ про́йде, ѽ сн҃е, не терпѧ́щи ви́сима на дре́вѣ тѧ̀ зрѣ́ти, є҆гѡ́же трепе́щꙋтъ всѧ́чєскаѧ, ꙗ҆́кѡ созда́телѧ и҆ бг҃а: долготерпѣли́ве гдⷭ҇и, сла́ва тебѣ̀.
Предстоѧ́щи ѹ҆ дре́ва и҆ногда̀ во вре́мѧ распѧ́тїѧ, дв҃а съ дѣ́вственнымъ ѹ҆ч҃нко́мъ, и҆ пла́чꙋщи вопїѧ́ше: ѹ҆вы̀ мнѣ̀, ка́кѡ стра́ждеши, всѣ́хъ хрⷭ҇тѐ сы́й безстра́стїе;
Предстоѧ́щи ѹ҆ крⷭ҇та̀ и҆ногда̀ во вре́мѧ распѧ́тїѧ дв҃а, съ дѣ́вственникомъ ѹ҆ченико́мъ, и҆ пла́чꙋщи вопїѧ́ше: ѹ҆вы̀ мнѣ̀, ка́кѡ стра́ждеши хрⷭ҇тѐ, всѣ́хъ сы́й безстра́стїе;
Преклоне́ннꙋ тѧгча́йшею тѧгото́ю прегрѣше́нїй дꙋ́шꙋ мою̀, и҆ слѧ́ченнꙋю возста́ви дв҃о, ты́ бо низве́ржєнныѧ возставлѧ́юща сп҃са имаши, повинꙋ́ющасѧ ѹ҆до́бнѡ мт҃рнемꙋ дерзнове́нїю: и҆ раздерѝ твои́мъ хода́тайствомъ грѣхо́вное рꙋкописа́нїе, молю́сѧ, за ве́лїю твою̀ млⷭ҇ть.
Преложе́нїе скорбѧ́щихъ, премѣне́нїе болѧ́щихъ є҆сѝ бцⷣе всепѣ́таѧ, сп҃сѝ гра́дъ и҆ лю́ди, бори́мыхъ ᲂу҆мире́нїе, ѡ҆бꙋрева́емыхъ тишина̀, є҆ди́на предста́тельнице вѣ́рныхъ.
Преподо́бнѡ пожи́вше ѻ҆тцы̀ преподо́бнїи всѝ, бѣ́сы побѣди́сте, и҆ сѡ́вѣстнаѧ мꙋчє́нїѧ страсте́й ѹ҆гаси́вше, разжжє́нїѧ до́блественнѣ претерпѣ́сте бл҃же́ннїи, и҆ ра́дꙋетесѧ ны́нѣ съ нбⷭ҇ными си́лами: ꙗкѡ ѹ҆подо́бистесѧ житїю̀ въ пло́ти тѣ́хъ безпло́тныхъ. съ ни́миже моли́те хрⷭ҇та̀ пребл҃га́го бг҃а, и҆збавле́нїе ѡ҆брѣстѝ паде́нїй, ва́съ почита́ющымъ.
Пресла́внꙋю бж҃їю мт҃рь, и҆ ст҃ы́хъ а҆́гг҃лъ свѧтѣ́йшꙋю, немо́лчнѡ воспое́мъ се́рдцемъ и҆ ᲂу҆сты̀, бцⷣꙋ сїю̀ и҆сповѣ́дающе, ꙗ҆́кѡ вои́стиннꙋ ро́ждшꙋю бг҃а воплоще́нна и҆ молѧ́щꙋюсѧ непреста́ннѡ ѡ҆ дꙋша́хъ на́шихъ.
Пригвозди́хсѧ ᲂу҆́бѡ ꙗ҆́кѡ человѣ́къ на дре́вѣ, и҆ ᲂу҆мертви́хсѧ, и҆ во гро́бѣ положе́нъ бы́хъ, ꙗ҆́кѡ сме́ртный: но ꙗ҆́кѡ бг҃ъ во сла́вѣ, мт҃и чи́стаѧ дв҃о, па́ки востаю̀ тридне́венъ.
Приста́нище тѧ̀ небꙋ́рное, и҆ стѣ́нꙋ неѡбори́мꙋю ст҃и́телю, ны́нѣ стѧжа́хомъ вѣ́рнїи, и҆ сто́лпъ крѣ́пости, и҆ две́рь покаѧ́нїѧ, и҆ наста́вника дꙋ́шъ на́шихъ, и҆ забра́ло.
Прпⷣбнїи твоѝ ѻ҆́троцы въ пещѝ херꙋві́мы подража́хꙋ, трист҃ꙋ́ю пѣ́снь воспѣва́юще: бл҃гослови́те, по́йте, и҆ превозноси́те во всѧ̑ вѣ́ки.
Прпⷣбныхъ твои́хъ ѻ҆трокѡ́въ пѣ́снь ᲂу҆слы́шавый, и҆ пе́щь горѧ́щꙋю ѡ҆роси́вый, бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.
Распе́ншꙋсѧ тѝ долготерпѣли́ве гдⷭ҇и, поколеба́лъ є҆сѝ зе́млю всю̀, вѣ́рныхъ же ѹ҆тверди́въ сердца̀. тѣ́мже тѧ̀ воспѣва́емъ, и҆ любо́вїю покланѧ́емсѧ непостижи́мѣй си́лѣ твое́й.
Распина́юсѧ ѹбѡ на дре́вѣ, и҆ пригвожда́юсѧ ꙗкѡ человѣ́къ, и҆ во гро́бѣ полага́юсѧ ꙗкѡ ме́ртвъ, мт҃и чⷭ҇таѧ дв҃о: ꙗкѡ бг҃ъ же, во сла́вѣ па́ки воскрⷭ҇нꙋ̀ тридне́венъ.
Распны́йсѧ ꙗкѡ восхотѣ́лъ є҆сѝ хрⷭ҇тѐ, и҆ сме́рть погребе́нїемъ твои́мъ плѣни́вый, тридне́венъ воскрⷭ҇лъ є҆сѝ, ꙗкѡ бг҃ъ со сла́вою, мі́рови да́рꙋѧ безконе́чнꙋю жи́знь, и҆ ве́лїю млⷭ҇ть.
Росода́тельнꙋ ᲂу҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.
Свѣ́тъ возсїѧ́вый мі́рꙋ хрⷭ҇тѐ, просвѣтѝ се́рдце моѐ ѿ но́щи тебѣ̀ зовꙋ́ща, и҆ сп҃си́ мѧ.
Свѣ́тъ пра́вєднымъ всегда̀ ты̀ гдⷭ҇и: ст҃і́и бо ѡ҆ тебѣ̀ просвѣти́вшесѧ, сїѧ́ютъ при́снѡ ꙗ҆́кѡ свѣти̑ла, свѣти́льникъ нечести́выхъ ᲂу҆гаси́вше: и҆́хже мл҃твами сп҃се на́шъ, ты̀ просвѣтѝ свѣти́льникъ мо́й, и҆ сп҃си́ мѧ.
Свѣ́тъ пра́вєднымъ вы́нꙋ, ст҃і́и бо тобо́ю просвѣти́вшесѧ, сїѧ́ютъ при́снѡ ꙗ҆́кѡ свѣти̑ла, свѣ́щникъ нечести́выхъ ᲂу҆гаси́вше. и҆́хже мл҃твами сп҃се на́шъ, ты̀ просвѣща́еши свѣти́льникъ мо́й гдⷭ҇и, и҆ сп҃си́ мѧ.
Свѣ́тъ пра́вєднымъ при́снѡ, ст҃і́и бо ѡ҆ тебѣ̀ просвѣ́щшесѧ, сїѧ́ютъ всегда̀ ꙗ҆́кѡ свѣти̑ла, свѣ́щникъ невѣ́рныхъ ᲂу҆гаси́вше: и҆́хже мл҃твами сп҃се на́шъ, ты̀ просвѣтѝ свѣти́льникъ мо́й гдⷭ҇и, и҆ сп҃си́ мѧ.
Се́рдца моегѡ̀ стрꙋ́пы, ѿ мно́гихъ согрѣше́нїй возра́стшыѧ мѝ и҆сцѣлѝ сп҃се, ꙗ҆́кѡ дꙋ́шъ и҆ тѣле́съ вра́чь: подаѧ̀ просѧ́щымъ прегрѣше́нїй проще́нїе, при́снѡ да́рꙋй мѝ сле́зы покаѧ́нїѧ, даѧ́ ми разрѣше́нїе долгѡ́въ гдⷭ҇и, и҆ поми́лꙋй мѧ̀.
Сла́ва си́лѣ твое́й гдⷭ҇и, ꙗкѡ ѹ҆праздни́лъ є҆сѝ держа́вꙋ и҆мꙋ́щагѡ сме́рти: ѡ҆бнови́лъ є҆сѝ на́съ крⷭ҇то́мъ твои́мъ, да́рꙋѧ на́мъ живо́тъ и҆ нетлѣ́нїе.
Сле́зы сп҃се, покаѧ́нїѧ мѝ да́ждь сокрꙋше́нною мы́слїю: ꙗкѡ да ѡ҆мы́ю скве́рнꙋ дꙋшѝ моеѧ̀, юже ѕлѣ̀ ѡ҆калѧ́хъ, дѣ́ѧй непра́вєднаѧ на всѧ́къ ча́съ, и҆мѣ́ѧ на сїѐ молѧ́щꙋю, тебѐ ро́ждшꙋю, и҆ а҆гг҃льскїѧ ли́ки, и҆ твоѐ чл҃вѣколю́бїе.
Сло́во собезнача́льное ѻ҆ц҃ꙋ́ же и҆ дх҃ꙋ, а҆рха́гг҃льскимъ гла́сомъ бцⷣе, во ѹ҆тро́бѣ заче́нши, херꙋві́мѡвъ, и҆ серафі́мѡвъ, и҆ престо́лѡвъ ꙗ҆ви́ласѧ є҆сѝ превы́шши.
Согрѣши́хомъ, беззако́нновахомъ, непра́вдовахомъ пред̾ тобо́ю: нижѐ соблюдо́хомъ, нижѐ сотвори́хомъ, ꙗкоже заповѣ́далъ є҆сѝ на́мъ: но не преда́ждь на́съ до конца̀, ѻ҆тцє́въ бж҃е.
Со́лнце помрачи́сѧ, и҆ землѧ̀ всѧ̀ трѧса́шесѧ, и҆ ка́менїе распаде́сѧ, ꙗкѡ ви́дѣша тѧ̀, сп҃се, на дре́вѣ повѣ́шена непра́веднѡ, и҆ ѡ҆ставлѧ́юща хотѣ̑нїѧ.
Со ѻ҆ц҃е́мъ и҆ дх҃омъ хрⷭ҇та̀ воспои́мъ, воскрⷭ҇шаго и҆з̾ ме́ртвыхъ, и҆ къ немꙋ̀ вопїи́мъ: ты̀ живо́тъ є҆сѝ на́шъ, и҆ воскрⷭ҇нїе, поми́лꙋй на́съ.
Ста́до бг҃оизбра́нное, хрⷭ҇та̀ пе́рвагѡ па́стырѧ подо́бницы бы́сте па́стырїе всесщ҃е́ннїи: сохрани́сте невре́днѡ до конца̀, бл҃гоче́стїѧ бж҃е́ствєннаѧ сокрѡ́вища, ѿгна́вше ди̑вїѧ во́лки: то́же во ѡ҆гра́дꙋ нбⷭ҇нꙋю до́брѣ возведо́сте. и҆дѣ́же ѹбѡ ны́нѣ водворѧ́еми, помина́йте любо́вїю ва́съ восхвалѧ́ющихъ, и҆ хрⷭ҇тꙋ̀ со дерзнове́нїемъ моли́тесѧ ѡ҆ дꙋша́хъ на́шихъ.
Ст҃а́ѧ влⷣчце, хрⷭ҇та̀ бг҃а на́шегѡ мт҃и, ꙗ҆́кѡ всѣ́хъ творца̀ неизрече́ннѡ ро́ждшаѧ, молѝ со а҆пⷭ҇лы сщ҃е́нными всегда̀ бл҃гость є҆гѡ̀, страсте́й на́съ и҆зба́вити, и҆ ѡ҆ставле́нїе на́мъ да́ти грѣхѡ́въ.
Страда́вшїи тебѐ ра́ди хрⷭ҇тѐ, мнѡ́гїѧ мꙋ̑ки претерпѣ́ша, и҆ совершє́нныѧ вѣнцы̀ прїѧ́ша на нб҃сѣ́хъ, да мо́лѧтсѧ ѡ҆ дꙋша́хъ на́шихъ.
Страда́льческїй по́двигъ претерпѣ́вше ст҃і́и, и҆ по́чєсти побѣ̑дныѧ ѿ тебѐ прїѧ́ша, ᲂу҆праздни́ша помышлє́нїѧ беззако́нныхъ, и҆ прїѧ́ша вѣнцы̀ нетлѣ̑нныѧ. тѣ́ми бж҃е ᲂу҆моле́нъ быва́ѧ, да́рꙋй на́мъ ве́лїю млⷭ҇ть.
Страда́льческое стоѧ́нїе въ по́двизѣ, и҆ мꙋчи́тєльскїѧ ра̑ны на мꙋ́ченицѣхъ: и҆ стоѧ́хꙋ ли́цы безпло́тныхъ, по́чєсти держа́ще побѣ̑дныѧ: ᲂу҆диви́ша мꙋ́дрїи мꙋчи́телей, и҆ царе́й премꙋ́дрїи: низложи́ша ѿстꙋ́пника и҆сповѣ́данїемъ хрⷭ҇то́вымъ. ᲂу҆крѣпи́вый и҆́хъ гдⷭ҇и, сла́ва тебѣ̀.
Страда́льчєскаѧ сопротивлє́нїѧ на сꙋди́щи, мꙋчи́тєльскїѧ ра̑ны на мч҃нцѣхъ, и҆ стоѧ́хꙋ ли́цы безпло́тныхъ, по́чєсти держа́ще побѣ́ды, ᲂу҆диви́ша мꙋчи́тели и҆ царѝ, премꙋ́дрїи, низложи́ша престꙋ́пника и҆сповѣ́данїемъ хрⷭ҇то́вымъ: ᲂу҆крѣпи́вый и҆́хъ гдⷭ҇и, сла́ва тебѣ̀.
Страсте́й мѧ̀ бꙋ́рѧ, и҆ лю́тое треволне́нїе прегрѣше́нїй, во ѿча́ѧнїѧ глꙋбины̑ потопѝ сло́ве: но простри́ ми держа́внꙋю твою̀ десни́цꙋ, и҆ сп҃си́ мѧ ꙗ҆́коже петра̀, сщ҃е́нными мл҃твами прⷣте́чи твоегѡ̀, и҆з̾ глꙋбины̀ ѕлолю́тыхъ беззако́нїй мои́хъ.
Стра́шнагѡ днѐ прише́ствїѧ твоегѡ̀ ᲂу҆жаса́юсѧ хрⷭ҇тѐ, и҆ неꙋмоле́ннагѡ сꙋди́ща бою́сѧ и҆ трепе́щꙋ, ꙗ҆́кѡ и҆мы́й мно́жество согрѣше́нїй: но пре́жде конца́ мѧ ѡ҆брати́въ сп҃сѝ ꙗ҆́кѡ млⷭ҇тивъ бг҃ъ, а҆́гг҃лъ твои́хъ мл҃твами, бл҃гоꙋтро́бне сп҃се, є҆ди́не чл҃вѣколю́бче.
Стрⷭ҇тоте́рпцы мч҃нцы, нбⷭ҇нїи гра́ждане, на землѝ пострада́вше, мнѡ́гїѧ мꙋ̑ки терпѣ́ша. мл҃твами ихъ гдⷭ҇и, и҆ моле́нїемъ всѣ́хъ на́съ сохранѝ.
Стрⷭ҇тоте́рпческїй по́двигъ претерпѣ́вше ст҃і́и, и҆ по́чєсти побѣ́ды ѿ тебѐ прїѧ́ша: ᲂу҆праздни́ша помышлє́нїѧ беззако́нныхъ, и҆ воспрїѧ́ша вѣнцы̀ нетлѣ̑нныѧ. тѣ́хъ ра́ди бж҃е, ᲂу҆моле́нъ бы́въ, да́рꙋй на́мъ ве́лїю млⷭ҇ть.
Творе́цъ и҆ и҆зба́витель мо́й пречⷭ҇таѧ, хрⷭ҇то́съ гдⷭ҇ь и҆з̾ твои́хъ ложе́снъ проше́дъ, въ мѧ̀ ѡ҆болкі́йсѧ, пе́рвыѧ клѧ́твы а҆да́ма свободѝ. тѣ́мже тѝ всечⷭ҇таѧ, ꙗкѡ бж҃їи мт҃ри же и҆ дв҃ѣ, вои́стиннꙋ вопїе́мъ немо́лчнѡ: ра́дꙋйсѧ а҆гг҃льски, ра́дꙋйсѧ влⷣчце, предста́тельство и҆ покро́ве, и҆ сп҃се́нїе дꙋ́шъ на́шихъ.
Тебѐ гдⷭ҇и, сꙋ́щагѡ по все́й тва́ри, грѣ́шнїи ка́мѡ бѣжи́мъ; на нб҃сѝ са́мъ живе́ши, во а҆дѣ попра́лъ є҆сѝ сме́рть, во глꙋбины̑ мѡрскі́ѧ; та́мѡ рꙋка̀ твоѧ̀ влⷣко. къ тебѣ̀ прибѣга́емъ, тебѣ̀ припа́дающе мо́лимсѧ: воскр҃сы́й и҆з̾ ме́ртвыхъ поми́лꙋй на́съ.
Тебѐ на вода́хъ повѣ́сившаго всю̀ зе́млю неѡдержи́мѡ, тва́рь ви́дѣвши на ло́бнѣмъ ви́сима, ᲂу҆́жасомъ мно́гимъ содрага́шесѧ, нѣ́сть ст҃ъ ра́звѣ тебѐ гдⷭ҇и, взыва́ющи.
Тебѐ ро́ждшаѧ хрⷭ҇тѐ, приснодв҃а ѻ҆трокови́ца, на крⷭ҇тѣ̀ зрѧ́щи тѧ̀ на́съ ра́ди вознесе́на, ᲂу҆ѧзвлѧ́ше своѐ печа́ли ѻ҆рꙋ́жїемъ се́рдце и҆ дꙋ́шꙋ, и҆ пла́каше рыда́ющи мт҃рски: тоѧ̀ мл҃твами поми́лꙋй на́съ.
Тлѣ́нїѧ на́съ дре́внѧгѡ хрⷭ҇то́съ и҆спра́вити хотѧ̀, на крⷭ҇тѣ̀ пригвожда́етсѧ, и҆ во гро́бѣ полага́етсѧ, є҆го́же мѷронѡ́сицы жєны̀ со слеза́ми и҆ска́хꙋ, пла́чꙋщѧ глаго́лахꙋ: ѹ҆вы̀ на́мъ сп҃се всѣ́хъ, ка́кѡ и҆зво́лилъ є҆сѝ во гро́бѣ всели́тисѧ; всели́выйсѧ же хотѧ̀, ка́кѡ ѹ҆кра́денъ бы́лъ є҆сѝ; ка́кѡ преложи́лсѧ є҆сѝ; ко́е же мѣ́сто твоѐ живоно́сное сокры̀ тѣ́ло; но влⷣко, ꙗкѡ ѡ҆бѣща́лсѧ є҆сѝ на́мъ ꙗ҆ви́сѧ, и҆ ѹ҆толѝ ѿ на́съ рыда́нїе сле́зъ. пла́чꙋщымсѧ же имъ, а҆гг҃лъ къ ни̑мъ возопѝ: ѿ пла́ча преста́вшѧ а҆пⷭ҇лѡмъ рцы́те, ꙗкѡ воскр҃се гдⷭ҇ь, мі́рови да́рꙋѧ ѡ҆чище́нїе, и҆ ве́лїю млⷭ҇ть.
То́кмѡ водрꙋзи́сѧ дре́во, хрⷭ҇тѐ, крⷭ҇та̀ твоегѡ̀, ѡ҆снова̑нїѧ поколеба́шасѧ сме́рти гдⷭ҇и: є҆го́же бо пожрѐ любо́вїю а҆́дъ, ѿпꙋстѝ трепе́щѧ, показа́лъ є҆сѝ на́мъ сп҃се́нїе твоѐ ст҃ы́й: и҆ славосло́вимъ тѧ̀, сн҃е бж҃їй, поми́лꙋй на́съ.
Тридне́венъ воскрⷭ҇лъ є҆сѝ хрⷭ҇тѐ ѿ гро́ба ꙗ҆́коже пи́сано є҆́сть, совоздви́гнꙋвый пра́ѻтца на́шего. тѣ́мже тѧ̀ и҆ сла́витъ ро́дъ человѣ́ческїй, и҆ воспѣва́етъ твоѐ воскрⷭ҇нїе.
Ѹ҆слы́ша прⷪ҇ро́къ прише́ствїе твоѐ гдⷭ҇и, и҆ ѹ҆боѧ́сѧ, ꙗкѡ хо́щеши ѿ дв҃ы роди́тисѧ, и҆ человѣ́кѡмъ ꙗ҆ви́тисѧ, и҆ глаго́лаше: ѹ҆слы́шахъ слꙋ́хъ тво́й, и҆ ѹ҆боѧ́хсѧ: сла́ва си́лѣ твое́й гдⷭ҇и.
Ѹ҆твердѝ гдⷭ҇и, на ка́мени за́повѣдей твои́хъ, подви́гшеесѧ се́рдце моѐ, ꙗкѡ є҆ди́нъ ст҃ъ є҆сѝ и҆ гдⷭ҇ь.
Хрⷭ҇то́выхъ стрⷭ҇те́й по стопа́мъ ходѧ̀ всѐ мч҃нческое сосло́вїе, крѣ́пкѡ за́йде къ подвигѡ́мъ мнѡ́гимъ, и҆ того̀ пред̾ нечести́выми мꙋчи́тели, и҆ беззако́нными царѝ бг҃а проповѣ́даша, и҆ мнѡ́ги мꙋ̑ки претерпѣ́ша, по́чєсти ча́юще нбⷭ҇ныѧ воспрїѧ́ти. ихже ны́нѣ ви́дѧще ра́дꙋютсѧ, и҆ со всѣ́ми ли́ки безпло́тныхъ си́лъ гдⷭ҇еви предстоѧ́тъ.
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста, ѡ҆ гдⷭ҇ѣ пра́зднꙋющи.
Ѡ҆ крⷭ҇тѣ̀ ᲂу҆пова́нїе и҆мѣ́ю хрⷭ҇тѐ, и҆ ѡ҆ не́мъ хвалѧ́сѧ вопїю̀: чл҃вѣколю́бче гдⷭ҇и, горды́ню низложѝ, не и҆сповѣ́дающихъ тебѐ бг҃а и҆ человѣ́ка.
Ѿве́рзи мѝ двє́ри покаѧ́нїѧ, да́ждь мѝ прест҃а́ѧ и҆сто́чникъ сле́зъ, пода́ждь ѹ҆миле́нїе и҆ цѣломꙋ́дренное се́рдце: тебе́ бо є҆ди́нꙋ и҆звѣ́стное предста́тельство написꙋ́ю, всѧ́кое на тѧ̀ ча́ѧнїе моѐ возношꙋ̀. не ѿри́ни менѐ посра́млена, но прїимѝ, и҆ сп҃сѝ влⷣчце, за ве́лїю твою̀ млⷭ҇ть.
Ѿ всѧ́кагѡ ѡ҆бстоѧ́нїѧ, и҆ вре́да бѣсо́вскагѡ, и҆ прегрѣше́нїй, и҆ ѕла́гѡ плѣне́нїѧ и҆зба́вите, вѣ́рою ва́съ восхвалѧ́ющихъ, бж҃е́ственнїи а҆пⷭ҇ли бл҃же́ннїи.
Ѿ но́щи ѹтренююща, чл҃вѣколю́бче, просвѣтѝ молю́сѧ, и҆ наста́ви и҆ менѐ на повелѣ̑нїѧ твоѧ̑, и҆ наꙋчи́ мѧ сп҃се, твори́ти во́лю твою̀.
Ѿ се́рдца воздыха̑нїѧ и҆ ѿ ᲂу҆тро́бы приношꙋ́ ти, твоѐ всенепоро́чнаѧ, молю̀ бл҃гопремѣни́тельное застꙋпле́нїе: поми́лꙋй всестра́стнꙋю мою̀ дꙋ́шꙋ, ᲂу҆молѝ многомлⷭ҇тиваго бг҃а и҆зба́вити мѧ̀ сꙋда̀, и҆ є҆́зера ѻ҆́гненнагѡ, є҆ди́на бл҃гослове́ннаѧ.
Ѿча́ѧннаго грѣхмѝ и҆ ѡ҆скверне́на беззако́ньми, презрѣ́вшаго бж҃їѧ повелѣ̑нїѧ ви́ждь, и҆ не ѿве́ржи менѐ ѿ лица̀ твоегѡ̀: ты́ бо є҆сѝ бцⷣе, ѹ҆пова́нїе моѐ, и҆ предста́тельнице. тѣ́мже вонмѝ мои̑мъ моле́нїємъ, и҆ ѿ всѧ́кїѧ мѧ̀ скве́рны ѡ҆чи́сти, за ве́лїю твою̀ млⷭ҇ть.
Ѽ пребеззако́ннїи і҆ꙋде́є, гдѣ̀ сꙋ́ть печа̑ти и҆ сре́брєницы, ꙗ҆̀же да́сте во́инѡмъ; не ᲂу҆кра́дено бы́сть сокро́вище, но воскр҃се ꙗ҆́кѡ си́ленъ: са́ми же посрами́стесѧ ѿве́ргшїисѧ хрⷭ҇та̀ гдⷭ҇а сла́вы, пострада́вша и҆ погребе́нна, и҆ воскрⷭ҇ша и҆з̾ ме́ртвыхъ: томꙋ̀ поклони́мсѧ.
Ѻко се́рдца моегѡ̀ возпꙋща́ю къ тебѣ̀ влⷣчце: не пре́зри ма́лагѡ моегѡ̀ воздыха́нїѧ въ ча́съ, є҆гда̀ сꙋ́дитъ сн҃ъ тво́й мі́рꙋ, бꙋ́ди мѝ покро́въ и҆ помо́щница.
Ѻкрестъ прⷭ҇то́ла всѣ́хъ цр҃ѧ̀, при́снѡ ликꙋ́юще а҆гг҃льстїи всѝ чи́нове, на́съ сохранѧ́йте, вѣ́рою ва́съ призыва́ющихъ, и҆ мꙋче́нїй и҆збавлѧ́йте.
Ѻ̑ц҃ъ иже над̾ всѣ́ми бг҃ъ, си̑лы нбⷭ҇ныхъ ѹ҆мѡ́въ, без̾ѡбра́зны и҆ невеще́ственны пѣвцы̀, трисо́лнечныѧ сла́вы своеѧ̀ приведѐ, и҆ є҆ди́нственное сло́во, и҆ дх҃ъ.
Чл҃вѣколю́бїѧ твоегѡ̀ пꙋчи́нꙋ, и҆ бл҃гоꙋтро́бїѧ твоегѡ̀ глꙋбинꙋ̀, и҆ бл҃гости щедрѡ́ты неизчє́тныѧ покажѝ пречⷭ҇таѧ дв҃о, на мнѣ̀ ѻ҆каѧ́ннѣмъ. ѹ҆толѝ па́жить грѣхо́внꙋю, цѣломꙋ́дрїе пода́вши, и҆ соблюдѝ съ дꙋше́ю и҆ тѣ́ло моѐ нескве́рно, ꙗже сп҃са ро́ждшаѧ.
Чꙋ́вственный фараѡ́нъ потопле́нъ бы́сть со всево́инствомъ, і҆и҃ль же проше́дъ посредѣ̀ мо́рѧ, вопїѧ́ше: гдⷭ҇еви бг҃ꙋ на́шемꙋ пои́мъ, ꙗ҆́кѡ просла́висѧ.
Ꙗ҆ви́ласѧ є҆сѝ пребыва́лище бг҃олѣ́пно пречⷭ҇таѧ: бг҃а бо вмѣсти́ла є҆сѝ, и҆ хрⷭ҇та̀ родила̀ є҆сѝ, неискꙋсобра́чнаѧ мт҃и дв҃о, во двою̀ сꙋщєствꙋ̀, во є҆ди́ной же ѵ҆поста́си. того̀ ᲂу҆молѝ чⷭ҇таѧ, є҆диноро́днаго пе́рвенца, тѧ̀ дв҃ꙋ непоро́чнꙋю, и҆ по ржⷭ҇твѣ̀ сохра́ншаго, дꙋ́шы ᲂу҆поко́ити вѣ́рою ᲂу҆со́пшихъ во свѣ́тѣ, и҆ въ нетлѣ́ннѣмъ бл҃же́нствѣ.
Ꙗ҆́кѡ посредѣ̀ ᲂу҆ч҃нкѡ́въ твои́хъ, прише́лъ є҆сѝ сп҃се, ми́ръ тво́й даѧ̀ и҆̀мъ: прїидѝ и҆ къ на́мъ, и҆ сп҃сѝ на́съ.
Ꙗкѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.
Ꙗ҆́тъ бы́сть, но неꙋдержа́нъ въ пе́рсехъ ки́товыхъ і҆ѡ́на: тво́й бо ѡ҆́бразъ носѧ̀, страда́вшагѡ и҆ погребе́нїю да́вшагѡсѧ, ꙗ҆́кѡ ѿ черто́га ѿ ѕвѣ́рѧ и҆зы́де: приглаша́ше же кꙋстѡді́и: хранѧ́щїи сꙋ́єтнаѧ и҆ лѡ́жнаѧ, ми́лость сїю̀ ѡ҆ста́вили є҆стѐ.
