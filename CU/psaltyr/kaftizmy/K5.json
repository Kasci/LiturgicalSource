{
    "ANTIFONY": [
        [
            {"TYPE": "HEADER", "PSALM_NUM": "л҃в", "VERSE_NUM": "", "TEXT": "Ѱало́мъ дв҃дꙋ, не надпи́санъ ᲂу҆ є҆врє́й,"},
            {"TYPE": "VERSE", "VERSE_NUM": "а҃", "TEXT": "Ра́дꙋйтесѧ, првⷣнїи, ѡ҆ гдⷭ҇ѣ: пра̑вымъ подоба́етъ похвала̀."},
            {"TYPE": "VERSE", "VERSE_NUM": "в҃", "TEXT": "И҆сповѣ́дайтесѧ гдⷭ҇еви въ гꙋ́слехъ, во ѱалти́ри десѧтострꙋ́ннѣмъ по́йте є҆мꙋ̀:"},
            {"TYPE": "VERSE", "VERSE_NUM": "г҃", "TEXT": "Воспо́йте є҆мꙋ̀ пѣ́снь но́вꙋ, до́брѣ по́йте є҆мꙋ̀ со восклица́нїемъ:"},
            {"TYPE": "VERSE", "VERSE_NUM": "д҃", "TEXT": "Ꙗ҆́кѡ пра́во сло́во гдⷭ҇не, и҆ всѧ̑ дѣла̀ є҆гѡ̀ въ вѣ́рѣ."},
            {"TYPE": "VERSE", "VERSE_NUM": "є҃", "TEXT": "Лю́битъ млⷭ҇тыню и҆ сꙋ́дъ гдⷭ҇ь, млⷭ҇ти гдⷭ҇ни и҆спо́лнь землѧ̀."},
            {"TYPE": "VERSE", "VERSE_NUM": "ѕ҃", "TEXT": "Сло́вомъ гдⷭ҇нимъ небеса̀ ᲂу҆тверди́шасѧ, и҆ дх҃омъ ᲂу҆́стъ є҆гѡ̀ всѧ̀ си́ла и҆́хъ:"},
            {"TYPE": "VERSE", "VERSE_NUM": "з҃", "TEXT": "Собира́ѧй ꙗ҆́кѡ мѣ́хъ во́ды морскі̑ѧ, полага́ѧй въ сокро́вищихъ бе́здны."},
            {"TYPE": "VERSE", "VERSE_NUM": "и҃", "TEXT": "Да ᲂу҆бои́тсѧ гдⷭ҇а всѧ̀ землѧ̀, ѿ негѡ́же да подви́жꙋтсѧ всѝ живꙋ́щїи по вселе́ннѣй:"},
            {"TYPE": "VERSE", "VERSE_NUM": "ѳ҃", "TEXT": "Ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ."},
            {"TYPE": "VERSE", "VERSE_NUM": "і҃", "TEXT": "Гдⷭ҇ь разорѧ́етъ совѣ́ты ꙗ҆зы́кѡвъ, ѿмета́етъ же мы̑сли люде́й и҆ ѿмета́етъ совѣ́ты кнѧзе́й."},
            {"TYPE": "VERSE", "VERSE_NUM": "а҃і", "TEXT": "Совѣ́тъ же гдⷭ҇ень во вѣ́къ пребыва́етъ, помышлє́нїѧ срⷣца є҆гѡ̀ въ ро́дъ и҆ ро́дъ."},
            {"TYPE": "VERSE", "VERSE_NUM": "в҃і", "TEXT": "Бл҃же́нъ ꙗ҆зы́къ, є҆мꙋ́же є҆́сть гдⷭ҇ь бг҃ъ є҆гѡ̀, лю́дїе, ꙗ҆̀же и҆збра̀ въ наслѣ́дїе себѣ̀."},
            {"TYPE": "VERSE", "VERSE_NUM": "г҃і", "TEXT": "Съ нб҃сѐ призрѣ̀ гдⷭ҇ь, ви́дѣ всѧ̑ сы́ны человѣ́чєскїѧ:"},
            {"TYPE": "VERSE", "VERSE_NUM": "д҃і", "TEXT": "Ѿ гото́вагѡ жили́ща своегѡ̀ призрѣ̀ на всѧ̑ живꙋ́щыѧ на землѝ:"},
            {"TYPE": "VERSE", "VERSE_NUM": "є҃і", "TEXT": "Созда́вый на є҆ди́нѣ сердца̀ и҆́хъ, разꙋмѣва́ѧй на всѧ̑ дѣла̀ и҆́хъ."},
            {"TYPE": "VERSE", "VERSE_NUM": "ѕ҃і", "TEXT": "Не спаса́етсѧ ца́рь мно́гою си́лою, и҆ и҆споли́нъ не спасе́тсѧ мно́жествомъ крѣ́пости своеѧ̀."},
            {"TYPE": "VERSE", "VERSE_NUM": "з҃і", "TEXT": "Ло́жь ко́нь во спасе́нїе, во мно́жествѣ же си́лы своеѧ̀ не спасе́тсѧ."},
            {"TYPE": "VERSE", "VERSE_NUM": "и҃і", "TEXT": "Сѐ, ѻ҆́чи гдⷭ҇ни на боѧ́щыѧсѧ є҆гѡ̀, ᲂу҆пова́ющыѧ на млⷭ҇ть є҆гѡ̀:"},
            {"TYPE": "VERSE", "VERSE_NUM": "ѳ҃і", "TEXT": "И҆зба́вити ѿ сме́рти дꙋ́шы и҆́хъ, и҆ препита́ти ѧ҆̀ въ гла́дъ."},
            {"TYPE": "VERSE", "VERSE_NUM": "к҃", "TEXT": "Дꙋша́ же на́ша ча́етъ гдⷭ҇а, ꙗ҆́кѡ помо́щникъ и҆ защи́титель на́шъ є҆́сть:"},
            {"TYPE": "VERSE", "VERSE_NUM": "к҃а", "TEXT": "Ꙗ҆́кѡ ѡ҆ не́мъ возвесели́тсѧ се́рдце на́ше, и҆ во и҆́мѧ ст҃о́е є҆гѡ̀ ᲂу҆пова́хомъ."},
            {"TYPE": "VERSE", "VERSE_NUM": "к҃в", "TEXT": "Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ᲂу҆пова́хомъ на тѧ̀."},
            {"TYPE": "HEADER", "PSALM_NUM": "л҃г", "VERSE_NUM": "а҃", "TEXT": "Ѱало́мъ дв҃дꙋ, внегда̀ и҆змѣнѝ лицѐ своѐ пред̾ а҆вїмеле́хомъ: и҆ ѿпꙋстѝ є҆го̀, и҆ ѿи́де,"},
            {"TYPE": "VERSE", "VERSE_NUM": "в҃", "TEXT": "Бл҃гословлю̀ гдⷭ҇а на всѧ́кое вре́мѧ, вы́нꙋ хвала̀ є҆гѡ̀ во ᲂу҆стѣ́хъ мои́хъ."},
            {"TYPE": "VERSE", "VERSE_NUM": "г҃", "TEXT": "Ѡ҆ гдⷭ҇ѣ похва́литсѧ дꙋша̀ моѧ̀: да ᲂу҆слы́шатъ кро́тцыи и҆ возвеселѧ́тсѧ."},
            {"TYPE": "VERSE", "VERSE_NUM": "д҃", "TEXT": "Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀ вкꙋ́пѣ."},
            {"TYPE": "VERSE", "VERSE_NUM": "є҃", "TEXT": "Взыска́хъ гдⷭ҇а, и҆ ᲂу҆слы́ша мѧ̀ и҆ ѿ всѣ́хъ скорбе́й мои́хъ и҆зба́ви мѧ̀."},
            {"TYPE": "VERSE", "VERSE_NUM": "ѕ҃", "TEXT": "Пристꙋпи́те къ немꙋ̀ и҆ просвѣти́тесѧ, и҆ ли́ца ва̑ша не постыдѧ́тсѧ."},
            {"TYPE": "VERSE", "VERSE_NUM": "з҃", "TEXT": "Се́й ни́щїй воззва̀, и҆ гдⷭ҇ь ᲂу҆слы́ша и҆̀, и҆ ѿ всѣ́хъ скорбе́й є҆гѡ̀ сп҃сѐ и҆̀."},
            {"TYPE": "VERSE", "VERSE_NUM": "и҃", "TEXT": "Ѡ҆полчи́тсѧ а҆́гг҃лъ гдⷭ҇ень ѡ҆́крестъ боѧ́щихсѧ є҆гѡ̀ и҆ и҆зба́витъ и҆̀хъ."},
            {"TYPE": "VERSE", "VERSE_NUM": "ѳ҃", "TEXT": "Вкꙋси́те и҆ ви́дите, ꙗ҆́кѡ бл҃гъ гдⷭ҇ь: бл҃же́нъ мꙋ́жъ, и҆́же ᲂу҆пова́етъ на́нь."},
            {"TYPE": "VERSE", "VERSE_NUM": "і҃", "TEXT": "Бо́йтесѧ гдⷭ҇а, всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ є҆гѡ̀."},
            {"TYPE": "VERSE", "VERSE_NUM": "а҃і", "TEXT": "Бога́тїи ѡ҆бнища́ша и҆ взалка́ша: взыска́ющїи же гдⷭ҇а не лиша́тсѧ всѧ́кагѡ бла́га."},
            {"TYPE": "VERSE", "VERSE_NUM": "в҃і", "TEXT": "Прїиди́те, ча̑да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ."},
            {"TYPE": "VERSE", "VERSE_NUM": "г҃і", "TEXT": "Кто́ є҆сть человѣ́къ хотѧ́й живо́тъ, любѧ́й дни̑ ви́дѣти бла́ги;"},
            {"TYPE": "VERSE", "VERSE_NUM": "д҃і", "TEXT": "Оу҆держѝ ѧ҆зы́къ тво́й ѿ ѕла̀ и҆ ᲂу҆стнѣ̀ твоѝ, є҆́же не глаго́лати льстѝ."},
            {"TYPE": "VERSE", "VERSE_NUM": "є҃і", "TEXT": "Оу҆клони́сѧ ѿ ѕла̀ и҆ сотворѝ бла́го: взыщѝ ми́ра и҆ поженѝ и҆̀."},
            {"TYPE": "VERSE", "VERSE_NUM": "ѕ҃і", "TEXT": "Ѻ҆́чи гдⷭ҇ни на првⷣныѧ, и҆ ᲂу҆́ши є҆гѡ̀ въ моли́твꙋ и҆́хъ."},
            {"TYPE": "VERSE", "VERSE_NUM": "з҃і", "TEXT": "Лице́ же гдⷭ҇не на творѧ́щыѧ ѕла̑ѧ, є҆́же потреби́ти ѿ землѝ па́мѧть и҆́хъ."},
            {"TYPE": "VERSE", "VERSE_NUM": "и҃і", "TEXT": "Воззва́ша првⷣнїи, и҆ гдⷭ҇ь ᲂу҆слы́ша и҆̀хъ и҆ ѿ всѣ́хъ скорбе́й и҆́хъ и҆зба́ви и҆̀хъ."},
            {"TYPE": "VERSE", "VERSE_NUM": "ѳ҃і", "TEXT": "Бли́з̾ гдⷭ҇ь сокрꙋше́нныхъ се́рдцемъ, и҆ смирє́нныѧ дꙋ́хомъ сп҃се́тъ."},
            {"TYPE": "VERSE", "VERSE_NUM": "к҃", "TEXT": "Мнѡ́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь."},
            {"TYPE": "VERSE", "VERSE_NUM": "к҃а", "TEXT": "Храни́тъ гдⷭ҇ь всѧ̑ кѡ́сти и҆́хъ, ни є҆ди́на ѿ ни́хъ сокрꙋши́тсѧ."},
            {"TYPE": "VERSE", "VERSE_NUM": "к҃в", "TEXT": "Сме́рть грѣ́шникѡвъ люта̀, и҆ ненави́дѧщїи првⷣнаго прегрѣша́тъ."},
            {"TYPE": "VERSE", "VERSE_NUM": "к҃г", "TEXT": "И҆зба́витъ гдⷭ҇ь дꙋ́шы ра̑бъ свои́хъ, и҆ не прегрѣша́тъ всѝ ᲂу҆пова́ющїи на него̀."}
        ],
        [
            {"TYPE": "HEADER", "PSALM_NUM": "л҃д", "VERSE_NUM": "", "TEXT": "Ѱало́мъ дв҃дꙋ,"},
            {"TYPE": "VERSE", "VERSE_NUM": "а҃", "TEXT": "Сꙋдѝ, гдⷭ҇и, ѡ҆би́дѧщыѧ мѧ̀, поборѝ борю́щыѧ мѧ̀."},
            {"TYPE": "VERSE", "VERSE_NUM": "в҃", "TEXT": "Прїимѝ ѻ҆рꙋ́жїе и҆ щи́тъ и҆ воста́ни въ по́мощь мою̀:"},
            {"TYPE": "VERSE", "VERSE_NUM": "г҃", "TEXT": "И҆зсꙋ́ни ме́чь и҆ заключѝ сопроти́въ гонѧ́щихъ мѧ̀: рцы̀ дꙋшѝ мое́й: сп҃се́нїе твоѐ є҆́смь а҆́зъ."},
            {"TYPE": "VERSE", "VERSE_NUM": "д҃", "TEXT": "Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ мою̀, да возвратѧ́тсѧ вспѧ́ть и҆ постыдѧ́тсѧ мы́слѧщїи мѝ ѕла̑ѧ."},
            {"TYPE": "VERSE", "VERSE_NUM": "є҃", "TEXT": "Да бꙋ́дꙋтъ ꙗ҆́кѡ пра́хъ пред̾ лице́мъ вѣ́тра, и҆ а҆́гг҃лъ гдⷭ҇ень ѡ҆скорблѧ́ѧ и҆̀хъ:"},
            {"TYPE": "VERSE", "VERSE_NUM": "ѕ҃", "TEXT": "Да бꙋ́детъ пꙋ́ть и҆́хъ тма̀ и҆ по́лзокъ, и҆ а҆́гг҃лъ гдⷭ҇ень погонѧ́ѧй и҆̀хъ:"},
            {"TYPE": "VERSE", "VERSE_NUM": "з҃", "TEXT": "Ꙗ҆́кѡ тꙋ́не скры́ша мѝ па́гꙋбꙋ сѣ́ти своеѧ̀, всꙋ́е поноси́ша дꙋшѝ мое́й."},
            {"TYPE": "VERSE", "VERSE_NUM": "и҃", "TEXT": "Да прїи́детъ є҆мꙋ̀ сѣ́ть, ю҆́же не вѣ́сть, и҆ лови́тва, ю҆́же скры̀, да ѡ҆б̾и́метъ и҆̀, и҆ въ сѣ́ть да впаде́тъ въ ню̀."},
            {"TYPE": "VERSE", "VERSE_NUM": "ѳ҃", "TEXT": "Дꙋша́ же моѧ̀ возра́дꙋетсѧ ѡ҆ гдⷭ҇ѣ, возвесели́тсѧ ѡ҆ сп҃се́нїи є҆гѡ̀."},
            {"TYPE": "VERSE", "VERSE_NUM": "і҃", "TEXT": "Всѧ̑ кѡ́сти моѧ̑ рекꙋ́тъ: гдⷭ҇и, гдⷭ҇и, кто̀ подо́бенъ тебѣ̀; и҆збавлѧ́ѧй ни́ща и҆з̾ рꙋкѝ крѣ́пльшихъ є҆гѡ̀, и҆ ни́ща, и҆ ᲂу҆бо́га ѿ расхища́ющихъ є҆го̀."},
            {"TYPE": "VERSE", "VERSE_NUM": "а҃і", "TEXT": "Воста́вше на мѧ̀ свидѣ́телє непра́веднїи, ꙗ҆̀же не вѣ́дѧхъ, вопроша́хꙋ мѧ̀."},
            {"TYPE": "VERSE", "VERSE_NUM": "в҃і", "TEXT": "Возда́ша мѝ лꙋка̑ваѧ воз̾ бл҃га̑ѧ, и҆ безча́дїе дꙋшѝ мое́й."},
            {"TYPE": "VERSE", "VERSE_NUM": "г҃і", "TEXT": "А҆́зъ же, внегда̀ ѻ҆нѝ стꙋжа́хꙋ мѝ, ѡ҆блача́хсѧ во вре́тище и҆ смирѧ́хъ посто́мъ дꙋ́шꙋ мою̀, и҆ моли́тва моѧ̀ въ нѣ́дро моѐ возврати́тсѧ."},
            {"TYPE": "VERSE", "VERSE_NUM": "д҃і", "TEXT": "Ꙗ҆́кѡ бли́жнемꙋ, ꙗ҆́кѡ бра́тꙋ на́шемꙋ, та́кѡ ᲂу҆гожда́хъ: ꙗ҆́кѡ пла́чѧ и҆ сѣ́тꙋѧ, та́кѡ смирѧ́хсѧ."},
            {"TYPE": "VERSE", "VERSE_NUM": "є҃і", "TEXT": "И҆ на мѧ̀ возвесели́шасѧ и҆ собра́шасѧ: собра́шасѧ на мѧ̀ ра̑ны, и҆ не позна́хъ: раздѣли́шасѧ, и҆ не ᲂу҆мили́шасѧ."},
            {"TYPE": "VERSE", "VERSE_NUM": "ѕ҃і", "TEXT": "И҆скꙋси́ша мѧ̀, подражни́ша мѧ̀ подражне́нїемъ, поскрежета́ша на мѧ̀ зꙋбы̀ свои́ми."},
            {"TYPE": "VERSE", "VERSE_NUM": "з҃і", "TEXT": "Гдⷭ҇и, когда̀ ᲂу҆́зриши; ᲂу҆стро́й дꙋ́шꙋ мою̀ ѿ ѕлодѣ́йства и҆́хъ, ѿ лє́въ є҆диноро́днꙋю мою̀."},
            {"TYPE": "VERSE", "VERSE_NUM": "и҃і", "TEXT": "И҆сповѣ́мсѧ тебѣ̀ въ цр҃кви мно́зѣ, въ лю́дехъ тѧ́жцѣхъ восхвалю́ тѧ."},
            {"TYPE": "VERSE", "VERSE_NUM": "ѳ҃і", "TEXT": "Да не возра́дꙋютсѧ ѡ҆ мнѣ̀ враждꙋ́ющїи мѝ непра́веднѡ, ненави́дѧщїи мѧ̀ тꙋ́не и҆ помиза́ющїи ѻ҆чи́ма:"},
            {"TYPE": "VERSE", "VERSE_NUM": "к҃", "TEXT": "Ꙗ҆́кѡ мнѣ̀ ᲂу҆́бѡ ми̑рнаѧ глаго́лахꙋ, и҆ на гнѣ́въ лє́сти помышлѧ́хꙋ."},
            {"TYPE": "VERSE", "VERSE_NUM": "к҃а", "TEXT": "Разшири́ша на мѧ̀ ᲂу҆ста̀ своѧ̑, рѣ́ша: бла́гоже, бла́гоже, ви́дѣша ѻ҆́чи на́ши."},
            {"TYPE": "VERSE", "VERSE_NUM": "к҃в", "TEXT": "Ви́дѣлъ є҆сѝ, гдⷭ҇и, да не премолчи́ши: гдⷭ҇и, не ѿстꙋпѝ ѿ менѐ."},
            {"TYPE": "VERSE", "VERSE_NUM": "к҃г", "TEXT": "Воста́ни, гдⷭ҇и, и҆ вонмѝ сꙋдꙋ̀ моемꙋ̀, бж҃е мо́й и҆ гдⷭ҇и мо́й, на прю̀ мою̀."},
            {"TYPE": "VERSE", "VERSE_NUM": "к҃д", "TEXT": "Сꙋди́ ми, гдⷭ҇и, по пра́вдѣ твое́й, гдⷭ҇и бж҃е мо́й, и҆ да не возра́дꙋютсѧ ѡ҆ мнѣ̀."},
            {"TYPE": "VERSE", "VERSE_NUM": "к҃є", "TEXT": "Да не рекꙋ́тъ въ сердца́хъ свои́хъ: бла́гоже, бла́гоже дꙋшѝ на́шей: нижѐ да рекꙋ́тъ: пожро́хомъ є҆го̀."},
            {"TYPE": "VERSE", "VERSE_NUM": "к҃ѕ", "TEXT": "Да постыдѧ́тсѧ и҆ посра́мѧтсѧ вкꙋ́пѣ ра́дꙋющїисѧ ѕлѡ́мъ мои̑мъ: да ѡ҆блекꙋ́тсѧ въ стꙋ́дъ и҆ сра́мъ велерѣ́чꙋющїи на мѧ̀."},
            {"TYPE": "VERSE", "VERSE_NUM": "к҃з", "TEXT": "Да возра́дꙋютсѧ и҆ возвеселѧ́тсѧ хотѧ́щїи пра́вды моеѧ̀: и҆ да рекꙋ́тъ вы́нꙋ, да возвели́читсѧ гдⷭ҇ь, хотѧ́щїи ми́ра рабꙋ̀ є҆гѡ̀."},
            {"TYPE": "VERSE", "VERSE_NUM": "к҃и", "TEXT": "И҆ ѧ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й."},
            {"TYPE": "HEADER", "PSALM_NUM": "л҃є", "VERSE_NUM": "а҃", "TEXT": "Въ коне́цъ, ѻ҆́трокꙋ гдⷭ҇ню дв҃дꙋ,"},
            {"TYPE": "VERSE", "VERSE_NUM": "в҃", "TEXT": "Глаго́летъ пребеззако́нный согрѣша́ти въ себѣ̀: нѣ́сть стра́ха бж҃їѧ пред̾ ѻ҆чи́ма є҆гѡ̀:"},
            {"TYPE": "VERSE", "VERSE_NUM": "г҃", "TEXT": "Ꙗ҆́кѡ ᲂу҆льстѝ пред̾ ни́мъ ѡ҆брѣстѝ беззако́нїе своѐ, и҆ возненави́дѣти."},
            {"TYPE": "VERSE", "VERSE_NUM": "д҃", "TEXT": "Глаго́лы ᲂу҆́стъ є҆гѡ̀ беззако́нїе и҆ ле́сть: не восхотѣ̀ разꙋмѣ́ти є҆́же ᲂу҆блажи́ти."},
            {"TYPE": "VERSE", "VERSE_NUM": "є҃", "TEXT": "Беззако́нїе помы́сли на ло́жи свое́мъ: предста̀ всѧ́комꙋ пꙋтѝ небла́гꙋ, ѡ҆ ѕло́бѣ же не негодова̀."},
            {"TYPE": "VERSE", "VERSE_NUM": "ѕ҃", "TEXT": "Гдⷭ҇и, на нб҃сѝ млⷭ҇ть твоѧ̀, и҆ и҆́стина твоѧ̀ до ѻ҆́блакъ:"},
            {"TYPE": "VERSE", "VERSE_NUM": "з҃", "TEXT": "Пра́вда твоѧ̀ ꙗ҆́кѡ го́ры бж҃їѧ, сꙋдьбы̑ твоѧ̑ бе́здна мно́га: человѣ́ки и҆ скоты̀ сп҃се́ши, гдⷭ҇и."},
            {"TYPE": "VERSE", "VERSE_NUM": "и҃", "TEXT": "Ꙗ҆́кѡ ᲂу҆мно́жилъ є҆сѝ млⷭ҇ть твою̀, бж҃е: сы́нове же человѣ́честїи въ кро́вѣ крилꙋ̑ твоє́ю надѣ́ѧтисѧ и҆́мꙋтъ."},
            {"TYPE": "VERSE", "VERSE_NUM": "ѳ҃", "TEXT": "Оу҆пїю́тсѧ ѿ тꙋ́ка до́мꙋ твоегѡ̀, и҆ пото́комъ сла́дости твоеѧ̀ напои́ши ѧ҆̀."},
            {"TYPE": "VERSE", "VERSE_NUM": "і҃", "TEXT": "Ꙗ҆́кѡ ᲂу҆ тебє̀ и҆сто́чникъ живота̀, во свѣ́тѣ твое́мъ ᲂу҆́зримъ свѣ́тъ."},
            {"TYPE": "VERSE", "VERSE_NUM": "а҃і", "TEXT": "Проба́ви млⷭ҇ть твою̀ вѣ́дꙋщымъ тѧ̀ и҆ пра́вдꙋ твою̀ пра̑вымъ се́рдцемъ."},
            {"TYPE": "VERSE", "VERSE_NUM": "в҃і", "TEXT": "Да не прїи́детъ мнѣ̀ нога̀ горды́ни, и҆ рꙋка̀ грѣ́шнича да не подви́житъ менѐ."},
            {"TYPE": "VERSE", "VERSE_NUM": "г҃і", "TEXT": "Та́мѡ падо́ша всѝ дѣ́лающїи беззако́нїе: и҆зринове́ни бы́ша, и҆ не возмо́гꙋтъ ста́ти."}
        ],
        [
            {"TYPE": "HEADER", "PSALM_NUM": "л҃ѕ", "VERSE_NUM": "", "TEXT": "Ѱало́мъ дв҃дꙋ,"},
            {"TYPE": "VERSE", "VERSE_NUM": "а҃", "TEXT": "Не ревнꙋ́й лꙋка́внꙋющымъ, нижѐ зави́ди творѧ́щымъ беззако́нїе."},
            {"TYPE": "VERSE", "VERSE_NUM": "в҃", "TEXT": "Занѐ ꙗ҆́кѡ трава̀ ско́рѡ и҆́зсшꙋтъ, и҆ ꙗ҆́кѡ ѕе́лїе ѕла́ка ско́рѡ ѿпадꙋ́тъ."},
            {"TYPE": "VERSE", "VERSE_NUM": "г҃", "TEXT": "Оу҆пова́й на гдⷭ҇а и҆ творѝ бл҃госты́ню: и҆ населѝ зе́млю, и҆ ᲂу҆пасе́шисѧ въ бога́тствѣ є҆ѧ̀."},
            {"TYPE": "VERSE", "VERSE_NUM": "д҃", "TEXT": "Наслади́сѧ гдⷭ҇еви, и҆ да́стъ тѝ прошє́нїѧ се́рдца твоегѡ̀."},
            {"TYPE": "VERSE", "VERSE_NUM": "є҃", "TEXT": "Ѿкры́й ко гдⷭ҇ꙋ пꙋ́ть тво́й и҆ ᲂу҆пова́й на него̀, и҆ то́й сотвори́тъ."},
            {"TYPE": "VERSE", "VERSE_NUM": "ѕ҃", "TEXT": "И҆ и҆зведе́тъ ꙗ҆́кѡ свѣ́тъ пра́вдꙋ твою̀ и҆ сꙋдьбꙋ̀ твою̀ ꙗ҆́кѡ полꙋ́дне."},
            {"TYPE": "VERSE", "VERSE_NUM": "з҃", "TEXT": "Повини́сѧ гдⷭ҇еви и҆ ᲂу҆молѝ є҆го̀. Не ревнꙋ́й спѣ́ющемꙋ въ пꙋтѝ свое́мъ, человѣ́кꙋ творѧ́щемꙋ законопрестꙋпле́нїе."},
            {"TYPE": "VERSE", "VERSE_NUM": "и҃", "TEXT": "Преста́ни ѿ гнѣ́ва и҆ ѡ҆ста́ви ꙗ҆́рость: не ревнꙋ́й, є҆́же лꙋка́вновати,"},
            {"TYPE": "VERSE", "VERSE_NUM": "ѳ҃", "TEXT": "Занѐ лꙋка́внꙋющїи потребѧ́тсѧ, терпѧ́щїи же гдⷭ҇а, ті́и наслѣ́дѧтъ зе́млю."},
            {"TYPE": "VERSE", "VERSE_NUM": "і҃", "TEXT": "И҆ є҆щѐ ма́лѡ, и҆ не бꙋ́детъ грѣ́шника: и҆ взы́щеши мѣ́сто є҆гѡ̀ и҆ не ѡ҆брѧ́щеши."},
            {"TYPE": "VERSE", "VERSE_NUM": "а҃і", "TEXT": "Кро́тцыи же наслѣ́дѧтъ зе́млю и҆ насладѧ́тсѧ ѡ҆ мно́жествѣ ми́ра."},
            {"TYPE": "VERSE", "VERSE_NUM": "в҃і", "TEXT": "Назира́етъ грѣ́шный првⷣнаго и҆ поскреже́щетъ на́нь зꙋбы̀ свои́ми:"},
            {"TYPE": "VERSE", "VERSE_NUM": "г҃і", "TEXT": "Гдⷭ҇ь же посмѣе́тсѧ є҆мꙋ̀, занѐ прозира́етъ, ꙗ҆́кѡ прїи́детъ де́нь є҆гѡ̀."},
            {"TYPE": "VERSE", "VERSE_NUM": "д҃і", "TEXT": "Ме́чь и҆звлеко́ша грѣ̑шницы, напрѧго́ша лꙋ́къ сво́й, низложи́ти ᲂу҆бо́га и҆ ни́ща, закла́ти пра̑выѧ се́рдцемъ."},
            {"TYPE": "VERSE", "VERSE_NUM": "є҃і", "TEXT": "Ме́чь и҆́хъ да вни́детъ въ сердца̀ и҆́хъ, и҆ лꙋ́цы и҆́хъ да сокрꙋша́тсѧ."},
            {"TYPE": "VERSE", "VERSE_NUM": "ѕ҃і", "TEXT": "Лꙋ́чше ма́лое првⷣникꙋ, па́че бога́тства грѣ́шныхъ мно́га."},
            {"TYPE": "VERSE", "VERSE_NUM": "з҃і", "TEXT": "Занѐ мы̑шцы грѣ́шныхъ сокрꙋша́тсѧ, ᲂу҆твержда́етъ же првⷣныѧ гдⷭ҇ь."},
            {"TYPE": "VERSE", "VERSE_NUM": "и҃і", "TEXT": "Вѣ́сть гдⷭ҇ь пꙋти̑ непоро́чныхъ, и҆ достоѧ́нїе и҆́хъ въ вѣ́къ бꙋ́детъ."},
            {"TYPE": "VERSE", "VERSE_NUM": "ѳ҃і", "TEXT": "Не постыдѧ́тсѧ во вре́мѧ лю́тое и҆ во дне́хъ гла́да насы́тѧтсѧ, ꙗ҆́кѡ грѣ̑шницы поги́бнꙋтъ."},
            {"TYPE": "VERSE", "VERSE_NUM": "к҃", "TEXT": "Врази́ же гдⷭ҇ни, кꙋ́пнѡ просла́витисѧ и҆̀мъ и҆ вознести́сѧ, и҆счеза́юще ꙗ҆́кѡ ды́мъ и҆счезо́ша."},
            {"TYPE": "VERSE", "VERSE_NUM": "к҃а", "TEXT": "Зае́млетъ грѣ́шный и҆ не возврати́тъ: првⷣный же ще́дритъ и҆ дае́тъ."},
            {"TYPE": "VERSE", "VERSE_NUM": "к҃в", "TEXT": "Ꙗ҆́кѡ бл҃гословѧ́щїи є҆го̀ наслѣ́дѧтъ зе́млю, кленꙋ́щїи же є҆го̀ потребѧ́тсѧ."},
            {"TYPE": "VERSE", "VERSE_NUM": "к҃г", "TEXT": "Ѿ гдⷭ҇а стѡпы̀ человѣ́кꙋ и҆справлѧ́ютсѧ, и҆ пꙋтѝ є҆гѡ̀ восхо́щетъ ѕѣлѡ̀."},
            {"TYPE": "VERSE", "VERSE_NUM": "к҃д", "TEXT": "Є҆гда̀ паде́тъ, не разбїе́тсѧ, ꙗ҆́кѡ гдⷭ҇ь подкрѣплѧ́етъ рꙋ́кꙋ є҆гѡ̀."},
            {"TYPE": "VERSE", "VERSE_NUM": "к҃є", "TEXT": "Ю҆нѣ́йшїй бы́хъ, и҆́бо состарѣ́хсѧ, и҆ не ви́дѣхъ првⷣника ѡ҆ста́влена, нижѐ сѣ́мене є҆гѡ̀ просѧ́ща хлѣ́бы."},
            {"TYPE": "VERSE", "VERSE_NUM": "к҃ѕ", "TEXT": "Ве́сь де́нь ми́лꙋетъ и҆ взаи́мъ дае́тъ првⷣный, и҆ сѣ́мѧ є҆гѡ̀ во бл҃гослове́нїе бꙋ́детъ."},
            {"TYPE": "VERSE", "VERSE_NUM": "к҃з", "TEXT": "Оу҆клони́сѧ ѿ ѕла̀ и҆ сотворѝ бл҃го, и҆ всели́сѧ въ вѣ́къ вѣ́ка."},
            {"TYPE": "VERSE", "VERSE_NUM": "к҃и", "TEXT": "Ꙗ҆́кѡ гдⷭ҇ь лю́битъ сꙋ́дъ и҆ не ѡ҆ста́витъ прпⷣбныхъ свои́хъ: во вѣ́къ сохранѧ́тсѧ: беззакѡ́нницы же и҆зженꙋ́тсѧ, и҆ сѣ́мѧ нечести́выхъ потреби́тсѧ."},
            {"TYPE": "VERSE", "VERSE_NUM": "к҃ѳ", "TEXT": "Првⷣницы же наслѣ́дѧтъ зе́млю и҆ вселѧ́тсѧ въ вѣ́къ вѣ́ка на не́й."},
            {"TYPE": "VERSE", "VERSE_NUM": "л҃", "TEXT": "Оу҆ста̀ првⷣнагѡ поꙋча́тсѧ премⷣрости, и҆ ѧ҆зы́къ є҆гѡ̀ возглаго́летъ сꙋ́дъ."},
            {"TYPE": "VERSE", "VERSE_NUM": "л҃а", "TEXT": "Зако́нъ бг҃а є҆гѡ̀ се́рдцы є҆гѡ̀, и҆ не за́пнꙋтсѧ стѡпы̀ є҆гѡ̀."},
            {"TYPE": "VERSE", "VERSE_NUM": "л҃в", "TEXT": "Сматрѧ́етъ грѣ́шный првⷣнаго и҆ и҆́щетъ є҆́же ᲂу҆мертви́ти є҆го̀:"},
            {"TYPE": "VERSE", "VERSE_NUM": "л҃г", "TEXT": "Гдⷭ҇ь же не ѡ҆ста́витъ є҆гѡ̀ въ рꙋкꙋ̀ є҆гѡ̀, нижѐ ѡ҆сꙋ́дитъ є҆го̀, є҆гда̀ сꙋ́дитъ є҆мꙋ̀."},
            {"TYPE": "VERSE", "VERSE_NUM": "л҃д", "TEXT": "Потерпѝ гдⷭ҇а и҆ сохранѝ пꙋ́ть є҆гѡ̀, и҆ вознесе́тъ тѧ̀ є҆́же наслѣ́дити зе́млю: внегда̀ потреблѧ́тисѧ грѣ́шникѡмъ, ᲂу҆́зриши."},
            {"TYPE": "VERSE", "VERSE_NUM": "л҃є", "TEXT": "Ви́дѣхъ нечести́ваго превозносѧ́щасѧ и҆ вы́сѧщасѧ ꙗ҆́кѡ ке́дры лїва̑нскїѧ:"},
            {"TYPE": "VERSE", "VERSE_NUM": "л҃ѕ", "TEXT": "И҆ ми́мѡ и҆до́хъ, и҆ сѐ, не бѣ̀, и҆ взыска́хъ є҆го̀, и҆ не ѡ҆брѣ́тесѧ мѣ́сто є҆гѡ̀."},
            {"TYPE": "VERSE", "VERSE_NUM": "л҃з", "TEXT": "Хранѝ неѕло́бїе и҆ ви́ждь правотꙋ̀, ꙗ҆́кѡ є҆́сть ѡ҆ста́нокъ человѣ́кꙋ ми́рнꙋ."},
            {"TYPE": "VERSE", "VERSE_NUM": "л҃и", "TEXT": "Беззакѡ́нницы же потребѧ́тсѧ вкꙋ́пѣ: ѡ҆ста́нцы же нечести́выхъ потребѧ́тсѧ."},
            {"TYPE": "VERSE", "VERSE_NUM": "л҃ѳ", "TEXT": "Сп҃се́нїе же првⷣныхъ ѿ гдⷭ҇а, и҆ защи́титель и҆́хъ є҆́сть во вре́мѧ ско́рби:"},
            {"TYPE": "VERSE", "VERSE_NUM": "м҃", "TEXT": "И҆ помо́жетъ и҆̀мъ гдⷭ҇ь и҆ и҆зба́витъ и҆̀хъ, и҆ и҆́зметъ и҆̀хъ ѿ грѣ̑шникъ и҆ сп҃се́тъ и҆̀хъ, ꙗ҆́кѡ ᲂу҆пова́ша на него̀."}
        ]
    ],
    "T": [
        {"HLAS": 5, "TEXT": "Стра́шный тво́й прⷭ҇то́лъ, лꙋка́вое моѐ житїѐ, и҆ кто́ мѧ и҆зба́витъ тогда́шнїѧ нꙋ́жды, а҆́ще не ты̀ поми́лꙋеши мѧ̀ хрⷭ҇тѐ бж҃е, ꙗ҆́кѡ ще́дръ и҆ чл҃вѣколю́бецъ;"}
    ],
    "T_S": {"TEXT": "Попече́нїе житїѧ̀ и҆згна́ мѧ раѧ̀, и҆ что̀ сотворю̀ ѿча́ѧнный; сегѡ̀ ра́ди толкꙋ̀ во врата̀ и҆ зовꙋ̀: гдⷭ҇и гдⷭ҇и, ѿве́рзи мѝ покаѧ́нїемъ, и҆ сп҃си́ мѧ."},
    "T_N": {"TEXT": "Кі́й нарече́мъ хра́мъ тво́й, бцⷣе: приста́нище ли дх҃о́вное; и҆лѝ ра́й сла́дости нбⷭ҇ныѧ, хода́тайственъ жи́зни неконча́емыѧ; всѧ̑ бо и҆́маши дѡ́браѧ. всегда̀ моли́сѧ хрⷭ҇тꙋ̀, спасти́сѧ дꙋша́мъ на́шымъ."},
    "M": {"TEXT": "Бж҃е првⷣный и҆ хва́льный, бж҃е вели́кїй и҆ крѣ́пкїй, бж҃е превѣ́чный, ᲂу҆слы́ши грѣ́шнагѡ мꙋ́жа мл҃твꙋ въ ча́съ се́й: ᲂу҆слы́ши мѧ̀, ѡ҆бѣща́вый ᲂу҆слы́шати во и҆́стинѣ тѧ̀ призыва́ющихъ, и҆ не ѡ҆мерзи́ мѧ нечи̑стыѧ ᲂу҆стнѣ̀ и҆мꙋ́ща, и҆ во грѣсѣ́хъ содержи́ма, ᲂу҆пова́нїе всѣ́хъ концє́въ землѝ, и҆ стра́нствꙋющихъ дале́че. прїимѝ ѻ҆рꙋ́жїе и҆ щи́тъ, и҆ воста́ни въ по́мощь мою̀, и҆зле́й ме́чь, и҆ заключѝ сопроти́въ гонѧ́щихъ мѧ̀: запретѝ нечи̑стымъ дꙋховѡ́мъ ѿ лица̀ безꙋ́мїѧ моегѡ̀, и҆ да ѿлꙋчи́тсѧ ѿ моеѧ̀ мы́сли дꙋ́хъ не́нависти, и҆ ѕлопомнѣ́нїѧ, дꙋ́хъ за́висти и҆ ле́сти, дꙋ́хъ боѧ́зни и҆ ᲂу҆ны́нїѧ, дꙋ́хъ го́рдости и҆ всѧ́кїѧ и҆ны́ѧ ѕло́бы: и҆ да ᲂу҆га́снетъ всѧ́кое разжже́нїе и҆ движе́нїе пло́ти моеѧ̀, ѿ дїа́вольскагѡ дѣ́йства составлѧ́емое, и҆ да просвѣти́тсѧ моѧ̀ дꙋша̀, и҆ тѣ́ло, и҆ дꙋ́хъ свѣ́томъ твоегѡ̀ бж҃е́ственнагѡ позна́нїѧ, да мно́жествомъ щедро́тъ твои́хъ дости́гнꙋ соедине́нїѧ вѣ́ры, въ мꙋ́жа соверше́нна, въ мѣ́рꙋ во́зраста, и҆ просла́влю со а҆́гг҃лы, и҆ всѣ́ми ст҃ы́ми твои́ми, всечⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь."}
}